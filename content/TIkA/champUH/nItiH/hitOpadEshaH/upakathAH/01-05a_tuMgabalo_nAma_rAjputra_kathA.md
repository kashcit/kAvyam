title: ०१-०५अ तुङ्गबलो नाम राजपुत्रस्य कथा
unicode_script: devanagari
---

अस्ति कान्यकुब्जविषये वीरसेनो नाम राजा । तेन वीरपुरनाम्नि नगरे तुङ्गबलो नाम राजपुत्रो भोगपतिः कृतः । स च महाधनस्तरुण एकदा स्वनगरे भ्राम्यन्नतिप्रौढयौवनां लावण्यवतीं नाम वणिक्पुत्रवधूमालोकयामास । ततः स्वहर्म्यं गत्वा स्मराकुलमतिस्तस्याः कृते दूतीं प्रेषितवान् ।


यतः,—  

सन्मार्गे तावदास्ते, प्रभवति पुरुषस्तावदेवेन्द्रियाणां,  
लज्जां तावद्विधत्ते, विनयमपि समालम्बते तावदेव ।  
भ्रूचापाकृष्टमुक्ताः श्रवणपथगता नीलपक्ष्माण एते  
यावल्लीलावतीनां न हृदि धृतिमुषो दृष्टिबाणाः पतन्ति ॥

सापि लावण्यवती तदवलोकनक्षणात्प्रभृति स्मरशरप्रहारजर्जरितहृदया तदेकचित्ताऽभवत् ।  

तथा ह्युक्तम्,–

असत्यं साहसं माया मात्सर्यं चातिलुब्धता ।  
निर्गुणत्वमशौचत्वं स्त्रीणां दोषाः स्वभावजाः ॥१९९॥  

अथ दूतीवचनं श्रुत्वा लावण्यवत्युवाच—"अहं पतिव्रता कथमेतस्मिन्नधर्मे पतिलङ्घने प्रवर्ते ?"  

यतः,–  
सा भार्या या गृहे दक्षा सा भार्या या प्रजावती ।  
सा भार्या या पतिप्राणा सा भार्या या पतिव्रता ॥२००॥  

न सा भार्येति वक्तव्या यस्या भर्ता न तुष्यति ।  
तुष्टे भर्तरि नारीणां सन्तुष्टाः सर्वदेवताः ॥२०१॥


ततो यद्यदादिशति मे प्राणेश्वरस्तदेवाहमविचारितं करोमि। दूत्योक्तम्—"सत्यतममेतत् ।" लावण्यवत्युवाच– ध्रुवं सत्यमेतत् ॥  
ततो दूतिकया गत्वा तत्तत्सर्वं तुङ्गबलस्याग्रे निवेदितम् । तच्छ्रुत्वा तुङ्गबलोऽब्रवीत्— "विषमेषुणा व्रणितहृदयस्तां विना कथमहं जीविष्यामि?" कट्टन्याह— स्वमिनानीय समर्पयितव्या इति । स प्राह– कथमेतच्छक्यम् ?। कुट्टन्याह— उपायः क्रियताम् ।

तथा चोक्तम्,–

उपायेन हि यच्छक्यं न तच्छक्यं पराक्रमैः ।  
शृगालेन हतो हस्ती गच्छता पङ्कवर्त्मना॥२०२॥  

राजपुत्रः पृच्छति— कथमेतत्? सा कथयति–
