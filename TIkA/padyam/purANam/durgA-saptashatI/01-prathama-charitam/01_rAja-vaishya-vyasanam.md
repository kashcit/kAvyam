---
title: ०१ राजवैश्यव्यसने
unicode_script: devanagari
---

## राजव्यसनम्
स्वारोचिषेऽन्तरे पूर्वं चैत्रवंश-समुद्भवः।  
सुरथो नाम राजाऽभूत् समस्ते क्षितिमण्डले॥४॥

तस्य पालयतः सम्यक् प्रजाः पुत्रानिवौरसान्।  
बभूवुः शत्रवो भूपाः कोलाविध्वंसिनस्तदा॥५॥

तस्य तैरभवद् युद्धमतिप्रबलदण्डिनः।  
न्यूनैरपि स तैर्युद्धे कोलाविध्वंसिभिर्जितः॥६॥

ततः स्वपुरमायातो निज-देशाधिपोऽभवत्।  
आक्रान्तः स महाभागस्तैस् तदा प्रबलारिभिः॥७॥

अमात्यैर् बलिभिर् दुष्टैर् दुर्बलस्य दुरात्मभिः।  
कोशो बलं चापहृतं तत्रापि स्वपुरे ततः॥८॥

ततो मृगया-व्याजेन हृतस्वाम्यः स भूपतिः।  
एकाकी हयम् आरुह्य जगाम गहनं वनम्॥९॥

स तत्राश्रममद्राक्षीद् द्विज-वर्यस्य मेधसः।  
प्रशान्तः श्वापदाकीर्णं मुनि-शिष्योपशोभितम्॥१०॥

तस्थौ कंचित्स कालं च मुनिना तेन सत्कृतः।  
इतश्चेतश्च विचरंस्तस्मिन्मुनिवराश्रमे॥११॥

सोऽचिन्तयत्तदा तत्र ममत्वाकृष्ट-मानसः।  
मत्पूर्वैः पालितं पूर्वं मया हीनं पुरं हि तत्॥१२॥

मद्धृत्तैस्तैरसद्-वृत्तैर्धर्मतः पाल्यते न वा।  
न जाने स प्रधानो मे शूरहस्ती सदामदः॥१३॥

मम वैरिवशं यातः कान् भोगानुपलप्स्यते।  
ये ममानुगता नित्यं प्रसादधनभोजनैः॥१४॥

अनुवृत्तिं ध्रुवं तेऽद्य कुर्वन्त्य् अन्य-महीभृताम्।  
असम्यग्-व्ययशीलैस् तैः कुर्वद्भिः सततं व्ययम्॥१५॥

सञ्चितः सोऽतिदुःखेन क्षयं कोशो गमिष्यति।  
एतच्चान्यच्च सततं चिन्तयामास पार्थिवः॥१६॥

तत्र विप्राश्रमाऽभ्याशो वैश्यम् एकं ददर्श सः।  
स पृष्टस्तेन कस्त्वं भो हेतुश् चागमनेऽत्र कः॥१७॥

सशोक इव कस्मात्त्वं दुर्मना इव लक्ष्यसे।  
इत्याकर्ण्य वचस् तस्य भूपतेः प्रणयोदितम्॥१८॥

प्रत्युवाच स तं वैश्यः प्रश्रयावनतो नृपम्॥१९॥

## वैश्यव्यसनम्

वैश्य उवाच॥२०॥

समाधिर्नाम वैश्योऽहमुत्पन्नो धनिनां कुले।  
पुत्रदारैर्निरस्तश्च धनलोभादसाधुभिः॥२१॥

विहीनश्च धनैर्दारैः पुत्रैरादाय मे धनम्।  
वनमभ्यागतो दुःखी निरस्तश्चाप्तबन्धुभिः॥२२॥

सोऽहं न वेद्मि पुत्राणां कुशलाकुशलात्मिकाम्।  
प्रवृत्तिं स्वजनानां च दाराणां चात्र संस्थितः॥२३॥

किं नु तेषां गृहे क्षेममक्षेमं किं नु साम्प्रतम्॥२४॥

कथं ते किं नु सद्वृत्ता दुर्वृताः किं नु मे सुताः॥२५॥

राजोवाच॥२६॥

यैर्निरस्तो भवाँल्लुब्धैः पुत्रदारादिभिर्धनैः॥२७॥

तेषु किं भवतः स्नेहमनुबध्नाति मानसम्॥२८॥

वैश्य उवाच॥२९॥

एवमेतद्यथा प्राह भवानस्मद्गतं वचः।  
किं करोमि न बध्नाति मम निष्ठुरतां मनः॥३०॥

यैः सन्त्यज्य पितृस्नेहं धनलुभ्धैर्निराकृतः।  
पतिः स्वजनहार्दं च हार्दि तेष्वेव मे मनः॥३१॥

किमेतन्नाभिजानामि जानन्नपि महामते।  
यत्प्रेमप्रवणं चित्तं विगुणेष्वपि बन्धुषु॥३२॥

तेषां कृते मे निःश्वासो दौर्मनस्यं च जायते॥३३॥  
करोमि किं यन्न मनस्तेष्वप्रीतिषु निष्ठुरम्॥३४॥

