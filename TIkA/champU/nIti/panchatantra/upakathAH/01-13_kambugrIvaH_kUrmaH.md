---
title: ०१-१३ कम्बुग्रीवः कूर्मः
unicode_script: devanagari

practice_weight: 0
---

सुहृदां हितकामानां न करोतीह यो वचः ।  
स कूर्म इव दुर्बुद्धिः काष्ठाद्भ्रष्टो विनश्यति ॥१.३४४॥

अस्ति कस्मिंश्चिज्जलाशये कम्बुग्रीवो नाम कच्छपः । तस्य च सङ्कटविकटनाम्नी मित्रे हंसजातीये परमस्नेहकोटिमाश्रिते नित्यमेव सरस्तीरमासाद्य तेन सहानेकदेवर्षिमहर्षीणां कथाः कृत्वास्तमयवेलायां स्वनीडासंश्रयं कुरुतः । अथ गच्छता कालेनावृष्टिवशात् सरः शनैः शनैः शोषमगमत् । ततस्तद्दुःखदुःखितौ तावूचतुःभो मित्र ! जम्बालशेषमेतत्सरः  सञ्जातम् । तत्कथं भवान् भविष्यतीति व्याकुलत्वं नो हृदि वर्तते ।  

तच्छ्रुत्वा कम्बुग्रीव आह भोः, साम्प्रतं नास्त्यस्माकं जीवितव्यं जलाभावात् । तथाप्युपायश्चिन्त्यतामिति । उक्तं च

त्याज्यं न धैर्यं विधुरेऽपि काले  
धैर्यात्कदाचिद्गतिमाप्नुयात्सः ।  
यथा समुद्रेऽपि च पोतभङ्गे  
सांयात्रिको वाञ्छति तर्तुमेव ॥१.३४५॥

अपरं च  

मित्रार्थे बान्धवार्थे च बुद्धिमान् यतते सदा ।  
जातास्वापत्सु यत्नेन जगादेदं वचो मनुः ॥१.३४६॥

तदानीयतां काचिद्दृढरज्जुर्लघुकाष्ठं वा । अन्विष्यतां च प्रभूतजलसनाथं सरः, येन मया मध्यप्रदेशे दन्तैर्गृहीते सति युवां कोटिभागयोस्तत्काष्ठं मया सहितं सङ्गृह्य तत्सरो नयथः ।  

तावूचतुःभो मित्र ! एवं करिष्यावः । परं भवता मौनव्रतेन स्थातव्यम् । नो चेत्तव काष्ठात्पातो भविष्यति ।  

तथानुष्ठिते गच्छता कम्बुग्रीवेणाधोभागव्यवस्थितं किंचित्पुरमालोकितम् । तत्र ये पौरास्ते तथा नीयमानं विलोक्य सविस्मयमिदमूचुःहो चक्राकारं किमपि पक्षिभ्यां नीयते । पश्यत पश्यत ।  

अथ तेषां कोलाहलमाकर्ण्य कम्बुग्रीव आह भोः ! किमेष कोलाहलः ? इति वक्तुमना अर्धोक्ते पतितः पौरैः खण्डशः कृतश्च । अतोऽहं ब्रवीमिसुहृदां हितकामानामिति ।  
