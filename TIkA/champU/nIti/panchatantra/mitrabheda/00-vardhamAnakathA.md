---
title: ०० वर्धमानकथा
unicode_script: devanagari
emphasis_as_inline_comments: true
practice_weight: 0
---

टीका [ऽत्र](https://archive.org/details/PanchatantraSanskritHindi-JpMishra1910)।

## प्रवेशः
मित्रभेदः ।

वर्धमानवृत्तान्तः ।

अथातः प्रारभ्यते मित्रभेदो नाम प्रथमं तन्त्रम् । यस्यायमादिमः श्लोकः -

वर्धमानो महान् स्नेहः सिंहगोवृषयोर्वने ।  
पिशुनेनातिलुब्धेन जम्बुकेन विनाशितः ॥ १॥

## वणिक्चिन्ता
तद्यथानुश्रूयते । अस्ति दक्षिणात्ये जनपदे महिलारोप्यं नाम नगरम् । तत्र धर्मोपार्जितभूरिविभवो वर्धमानको नाम वणिक्पुत्रो बभूव । तस्य कदाचिद्रात्रौ शय्यारूढस्य चिन्ता समुत्पन्ना । यत्प्रभूतेऽपि वित्तेऽर्थोपायाश्चिन्तनीयाः कर्तव्याश्चेति । यत उक्तञ्च -

### अर्थप्रशंसा
न हि तद्विद्यते किंचिद् यदर्थेन न सिध्यति ।  
यत्नेन मतिमांस्तस्मादर्थमेकं प्रसाधयेत् ॥ २॥

यस्यार्थास्तस्य मित्राणि यस्यार्थास्तस्य बान्धवाः ।  
यस्यार्थाः स पुमाꣳल्लोके यस्यार्थाः स च पण्डितः ॥ ३॥ +++(५)+++

न सा विद्या न तद्दानं न तच्छिल्पं न सा कला ।  
न तत्स्थैर्यं हि धनिनां याचकैर्यन्न गीयते ॥ ४॥ +++(५)+++

इह लोके हि धनिनां परोऽपि स्वजनायते ।  
स्वजनोऽपि दरिद्राणां सर्वदा दुर्जनायते ॥ ५॥ +++(५)+++

अर्थेभ्योऽपि हि वृद्धेभ्यः संवृत्तेभ्यस्तस्ततः ।  
प्रवर्तन्ते क्रियाः सर्वाः पर्वतेभ्य इवापगाः ॥ ६॥ +++(र५)+++

पूज्यते यदपूज्योऽपि यदगम्योऽपि गम्यते ।  
वन्द्यते यदवन्द्योऽपि स प्रभावो धनस्य च ॥ ७॥ +++(५)+++

अशनादिन्द्रियाणीव स्युः कार्याण्यखिलान्यपि ।  
एतस्मात्कारणाद्वित्तं सर्वसाधनमुच्यते ॥ ८॥ +++(४)+++

अर्थार्थी जीवलोकोऽयं श्मशानमपि सेवते ।  
त्यक्त्वा जनयितारं स्वं निःस्वं गच्छति दूरतः ॥ ९॥ +++(४)+++

गतवयसामपि पुंसां येषामर्था भवन्ति ते तरुणाः ।  
अर्थेन तु ये विहीना वृद्धास्ते यौवनेऽपि स्युः ॥ १०॥ +++(४)+++

### उपायाः
स चार्थः पुरुषाणां षड्भिरुपायैर्भवति - भिक्षयाम्, नृपसेवया, कृषिकर्मणा, विद्योपार्जनेन, व्यवहारेण+++(=ऋणदानम्)+++, वणिक्कर्मणा वा । सर्वेषामपि तेषां वाणिज्येनातिरस्कृतो ऽर्थलाभः स्यात् । उक्तञ्च यतः -

कृता भिक्षानेकैर् वितरति नृपो नोचितमहो  
कृषिः क्लिष्टा विद्या गुरुविनयवृत्त्यातिविषमा ।  
कुसीदाद्+++(=ऋणदानात्)+++ दारिद्र्यं परकरगतग्रन्थिशमनान्  
न मन्ये वाणिज्यात्किमपि परमं वर्तनमिह ॥ ११॥ +++(४)+++

उपायानां च सर्वेषामुपायः पण्यसंग्रहः ।  
धनार्थं शस्यते ह्येकस् तदन्याः संशयात्मकाः ॥ १२॥

### वाणिज्यविभागाः
तच्च वाणिज्यं सप्तविधम् अर्थागमाय स्यात् ।  
तद्यथा गान्धिकव्यवहारो, निक्षेपप्रवेशो, गोष्ठिककर्म, परिचितग्राहकागमो, मिथ्याक्रयकथनं +++(स्वसमुदाये लोभो गर्हितः)+++, कूटतुलामानं,देशान्तराद्भाण्डानयनं चेति । उक्तञ्च -

पण्यानां गान्धिकं पण्यं किमन्यैः काञ्चनादिभिः ।  
यत्रैकेन च यत्क्रीतं तच्छतेन प्रदीयते ॥ १३॥

निक्षेपे पतिते हर्म्ये श्रेष्ठी स्तौति स्वदेवताम् ।  
"निक्षेपी म्रियते तुभ्यं प्रदास्याम्युपयाचितम्" ॥ १४॥ +++(४)+++

गोष्ठिककर्मनियुक्तः  
श्रेष्ठी चिन्तयति चेतसा हृष्टः ।  
वसुधा वसुसंपूर्णा  
मयाद्य लब्धा किमन्येन ॥ १५॥

परिचितमागच्छन्तं  
ग्राहकमुत्कण्ठया विलोक्यासौ ।  
हृष्यति तद्धनलब्धो  
यद्वत्पुत्रेण जातेन ॥ १६॥

अन्यच्च -

पूर्णापूर्णे माने  
परिचितजनवञ्चनं तथा नित्यम् ।  
मिथ्याक्रयस्य कथनं  
प्रकृतिरियं स्यात्किरातानाम् ॥ १७॥

द्विगुणं त्रिगुणं वित्तं भाण्डक्रयविचक्षणाः ।  
प्राप्नुवन्त्युद्यमाल्लोका दूरदेशान्तरं गताः ॥ १८॥

## सञ्जीवकसमस्या
इत्येवं संप्रधार्य मथुरागामीनि भाण्डान्यादाय शुभायां तिथौ गुरुजनानुज्ञातः सुरथाधिरूढः प्रस्थितः । तस्य च
मङ्गलवृषभौ संजीवकनन्दकनामानौ गृहोत्पन्नौ धूर्वोढारौ स्थितौ । तयोरेकः संजीवकाभिधानो यमुनाकच्छमवतीर्णः सन् पङ्कपूरमासाद्य कलितचरणो युगभङ्गं विधाय निषसाद ।

अथ तं तदवस्थमालोक्य वर्धमानः परं विषादमगमत् । तदर्थं च स्नेहार्द्रहृदयस्त्रिरात्रं प्रयाणभङ्गमकरोत् । अथ तं विषण्णमालोक्य सार्थिकैरभिहितम्-  
भोः श्रेष्ठिन् ! किमेवं वृषभस्य कृते सिंहव्याघ्रसमाकुले बह्वपायेऽस्मिन् वने समस्तसार्थस्त्वया सन्देहे नियोजितः । उक्तञ्च -  
न स्वल्पस्य कृते भूरि नाशयेन्मतिमान्नरः ।  
एतदेवात्र पाण्डित्यं यत्स्वल्पाद्भूरिरक्षणम् ॥ १९॥ +++(र५)+++

अथासौ तदवधार्य संजीवकस्य रक्षापुरुषान्निरूप्याशेषसार्थं नीत्वा प्रस्थितः ।  
अथ रक्षापुरुषा अपि बह्वपायं तद्वनं विदित्वा संजीवकं परित्यज्य पृष्ठतो गत्वाऽन्येद्युस्तं सार्थवाहं मिथ्याऽहुः -  
"स्वामिन् मृतोऽसौ संजीवकः । अस्माभिस्तु सार्थवाहस्याभीष्ट इति मत्वा वह्निना संस्कृत" इति । +++(र५)+++  
तच्छ्रुत्वा सार्थवाहः कृतज्ञतया स्नेहार्द्रहृदयस्तस्यौर्ध्वदेहिकक्रिया वृषोत्सर्गादिकाः सर्वाश्चकार । +++(र५)+++

## सञ्जीवको जीवति
संजीवकोऽप्यायुःशेषतया यमुनासलिलमिश्रैः शिशिरतरवातैराप्यायितशरीरः कथंचिदप्युत्थाय यमुनातटमुपपेदे । +++(र४)+++  
तत्र मरकतसदृशानि बालतृणाग्राणि भक्षयन्कतिपयैरहोभिर्हरवृषभ इव पीनः ककुद्मान्बलवांश्च संवृत्तः ।  
प्रत्यहं वल्मीकशिखराग्राणि शृङ्गाभ्यां विदारयन्गर्जमान आस्ते । साधु चेदमुच्यते -  

अरक्षितं तिष्ठति देवरक्षितं  
सुरक्षितं देवहतं विनश्यति ।  
जीवत्यनाथोऽपि वने विसर्जितः  
कृतप्रयत्नोऽपि गृहे विनश्यति ॥ २०॥ +++(४)+++

## पिङ्गलकभीतिः
अथ कदाचित्पिङ्गलको नाम सिंहः सर्वमृगपरिवृतः पिपासाकुल उदकपानार्थं यमुनातटमवतीर्णः संजीवकस्य गम्भीरतररावं दूरादेवाशृणोत् ।  
तच्छ्रुत्वाऽतीव व्याकुलहृदयः ससाध्वसम्+++(=सभयम्)+++ आकारं प्रच्छाद्य वटतले {चतुर्मण्डलावस्थानेनावस्थितः} +++(र५)+++। चतुर्मण्डलावस्थानं त्विदं - सिंहः, सिंहानुयायिनः, काकक-रवाः, किंवृत्ता इति ।

## शृगालमन्त्रणम्

अथ तस्य करटकदमनकनामानौ द्वौ शृगालौ मन्त्रिपुत्रौ भ्रष्टाधिकारौ सदानुयायिनावास्ताम् । तौ च परस्परं मन्त्रयतः ।  
तत्र दमनकोऽब्रवीत् -  
भद्र करटक अयं तावदस्मत्स्वामी पिङ्गलक उदकग्रहणार्थं यमुनाकच्छमवतीर्य स्थितः । स किंनिमित्तं पिपासाकुलोऽपि निवृत्त्य व्यूहरचनां विधाय दौर्मनस्येनाभिभूतोऽत्र वटतले स्थितः । 

करटक आह -  
भद्र किमावयोरनेन व्यापारेण । उक्तञ्च यतः -

अव्यापारेषु व्यापारं यो नरः कर्तुमिच्छति ।  
स एव निधनं याति कीलोत्पाटीव वानरः ॥ २१॥