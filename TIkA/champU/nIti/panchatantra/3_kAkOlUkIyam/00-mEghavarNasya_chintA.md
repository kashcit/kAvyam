---
title: ३-०१ मेघवर्णस्य चिन्ता
unicode_script: devanagari

practice_weight: 0
---

अथेदमारभ्यते काकोलूकीयं नाम तृतीयं तन्त्रम् । यस्यायमाद्यः श्लोकः

न विश्वसेत्पूर्वविरोधितस्य  
शत्रोश्च मित्रत्वमुपागतस्य ।  
दग्धां गुहां पश्य उलूकपूर्णां  
काकप्रणीतेन हुताशनेन ॥३.१॥

तद्यथानुश्रुयते अस्ति दक्षिणात्ये जनपदे महिलारोप्यं नाम नगरम् । तस्य समीपस्थोऽनेकशाखासनाथोऽतिघनतरपत्रच्छन्नो न्यग्रोधपादपोऽस्ति । तत्र च मेघवर्णो नाम वायसराजोऽनेककाकपरिवारः प्रतिवसति स्म । स तत्र विहितदुर्गरचनः सपरिजनः कालं नयति । तथान्योऽरिमर्दनो नामोलूकराजोऽसङ्ख्योलूकपरिवारो गिरिगुहादुर्गाश्रयः प्रतिवसति स्म । स च रात्रावभ्येत्य सदैव तस्य न्यग्रोधस्य समन्तात्परिभ्रमति । अथोलूकराजः पूर्वविरोधवशाद्यं कञ्चिद्वायससमासादयति । तं व्यापाद्य गच्छति । एवं नित्याभिगमनाच्छनैः शनैस्तन्न्यग्रोधपादपद्दुर्गं तेन समन्तान्निर्वायसं कृतम् । अथवा भवत्येवम् । उक्तं च

य उपेक्षेत शत्रुं स्वं प्रसरन्तं यदृच्छया ।  
रोगं चालस्यसंयुक्तः स शनैस्तेन हन्यते ॥३.२॥

तथा च

जातमात्रं न यः शत्रुं व्याधिं च प्रशमं नयेत् ।  
महाबलोऽपि तेनैव वृद्धिं प्राप्य स हन्यते ॥३.३॥

अथान्येद्युः स वायसराजः सर्वान् सचिवानाहूय प्रोवाच भोः ! उत्कटस्तावदस्माकं शत्रुरुद्यमसम्पन्नश्च कालविच्च नित्यमेव निशागमे समेत्यास्मत्पक्षकदनं करोति । तत्कथमस्य प्रतिविघातव्यम् ? वयं तावद्रात्रौ न पश्यामः । न च दिवा दुर्गं विजानीमो येन गत्वा प्रहरामः । तदत्र किं युज्यते सन्धिविग्रहयानासनसंश्रयद्वैधीभावानां मध्यात् । अथ ते प्रोचुः युक्तमभिहितं देवेन यदेष प्रश्नः कृतः । उक्तं च

अपृष्टेनापि वक्तव्यं सचिवेनात्र किंचन ।  
पृष्टेन तु विशेषेण वाच्यं पथ्यं महीपतेः ॥३.४॥  

यो न पृष्टो हितं ब्रूते परिणामे सुखावहम् ।  
मन्त्रो न प्रियवक्ता च केवलं स रिपुः स्मृतम् ॥३.५॥  

तस्मादेकान्तमासाद्य कार्यो मन्त्रो महीपते ।  
येन तस्य वयं कुर्मो नियमं कारणं तथा ॥३.६॥

उक्तं च

बलीयसि प्रणमतां काले प्रहरतामपि ।  
सम्पदो नावगच्छन्ति प्रतीपमिव निम्नगाः ॥३.७॥  

सत्याढ्यो धार्मिकश्चार्यो भ्रातृसङ्घातवान् बली ।  
अनेकविजयी चैव सन्धेयः स रिपुर्भवेत् ॥३.८॥  

सन्धिः कार्योऽप्यनार्येण विज्ञाय प्राणसंशयम् ।  
प्राणैः संरक्षितैः सर्वं यतो भवति रक्षितम् ॥३.९॥  

अनेकयुद्धविजयी सन्धानं यस्य गच्छति ।  
तत्प्रभावेण तस्याशु वशं गच्छन्त्यरातयः ॥३.१०॥  

सन्धिमिच्छेत्समेनापि सन्दिग्धो विजयी युधि ।  
न हि सांशयिकं कुर्यादित्युवाच बृहस्पतिः ॥३.११॥  

सन्दिग्धो विजयो युद्धे जनानामिह युद्ध्यताम् ।  
उपायत्रितयादूर्ध्वं तस्माद्युद्धं समाचरेत् ॥३.१२॥  

असन्दधानो मानान्धः समेनापि हतो भृशम् ।  
आमकुम्भमिवाभित्त्वा नावतिष्ठेत शक्तिमान् ॥३.१३॥  

समं शक्तिमता युद्धमशक्तस्य हि मृत्यवे ।  
वृषत्कुम्भं यथा भित्त्वा तावत्तिष्ठति शक्तिमान् ॥३.१४॥

अन्यच्च

भूमिर्मित्रं हिरण्यं वा विग्रहस्य फलत्रयम् ।  
नास्त्येकमपि यद्येषां विग्रहं न समाचरेत् ॥३.१५॥  

खनन्नाखुबिलं सिंहः पाषाणशकलाकुलम् ।  
प्राप्नोति नखभङ्गं हि फलं वा मूषको भवेत् ॥३.१६॥  

तस्मान्न स्यात्फलं यत्र पुष्टं युद्धं तु केवलम् ।  
न हि तत्स्वयमुत्पाद्यं कर्तव्यं न कथञ्चन ॥३.१७॥  

बलीयसा समाक्रान्तो वैतसीं वृत्तिमाश्रयेत् ।  
वाञ्छन्नभ्रंशिनीं लक्ष्मीं न भौजङ्गी कदाचन ॥३.१८॥  

कुर्वन् हि वैतसीं वृत्तिं प्राप्नोति महतीं श्रियम् ।  
भुजङ्गवृत्तिमापन्नो वधमर्हति केवलम् ॥३.१९॥  

कौर्मं सङ्कोचमास्थाय प्रहारानपि मर्षयेत् ।  
काले काले च मतिमानुत्तिष्ठेत्कृष्णसर्पवत् ॥३.२०॥  

आगतं विग्रहं विद्वानुपायैः प्रशमं नयेत् ।  
विजयस्य ह्यनित्यत्वाद्रभसेन न सम्पतेत् ॥३.२१॥  

बलिना सह योद्धव्यमिति नास्ति निदर्शनम् ।  
प्रतिवातं न हि घनः कदाचिदुपसर्पति ॥३.२२॥  

शत्रुणा न हि सन्दध्यात्सुश्लिष्टेनापि सन्धिना ।  
सुतप्तमपि पानीयं शमयत्येव पावकम् ॥३.२३॥

उक्तं च
सत्यधर्मविहीनेन न सन्दध्यात्कथञ्चन ।  
सुगन्धितोऽप्यसाधुत्वादचिराद्याति विक्रियाम् ॥३.२४॥

तस्मात्तेन योद्धव्यमिति मे मतिः । उक्तं च यतः

क्रूरो लुब्धोऽलसोऽसत्यः प्रमादी भीरुरस्थिरः ।  
मूढो योधावमन्ता च सुखोच्छेद्यो भवेद्रिपुः ॥३.२५॥

अपरं तेन पराभूता वयम् । तद्यदि सन्धानकीर्तनं करिष्यामस्तद्भूयोऽत्यन्तं कोपं करिष्यति । उक्तं च

चतुर्थोपायसाध्ये तु रिपौ सान्त्वमपक्रिया ।  
स्वेद्यमामज्वरं प्राज्ञः कोऽम्भसा परिषिञ्चति ॥३.२६॥  

सामवादाः सकोपस्य शत्रोः प्रत्युत दीपिकाः ।  
प्रतप्तस्येव सहसा सर्पिषस्तोयबिन्दवः ॥३.२७॥  

प्रमाणाभ्यधिकस्यापि महत्सत्त्वमधिष्ठितः ।  
पदं मूर्ध्नि समाधत्ते केसरी मत्तदन्तिनः ॥३.२८॥  

उत्साहशक्तिसम्पन्नो हन्याच्छत्रुं लघुर्गुरुम् ।  
यथा कण्ठीरवो नागं भारद्वाजः प्रचक्षते ॥३.२९॥  

मायया शत्रवो वध्या अवध्याः स्युर्बलेन ये ।  
यथा स्त्रीरूपमास्थाय हतो भीमेन कीचकः ॥३.३०॥

तथा च

मृत्योरिवोग्रदण्डस्य राज्ञो यान्ति वशं द्विषः ।  
सर्वंसहं तु मन्यन्ते तृणाय रिपवश्च तम् ॥३.३१॥  

न जातु शमनं यस्य तेजस्तेजस्वितेजसाम् ।  
वृथा जातेन किं तेन मातुर्यौवनहारिणा ॥३.३२॥  

या लक्ष्मीर्नानुलिप्ताङ्गी वैर्शोणितकुङ्कुमैः ।  
कान्तापि मनसः प्रीतिं न सा धत्ते मनस्विनाम् ॥३.३३॥  

रिपुरक्तेन संसिक्ता तत्स्त्रीनेत्राम्बुभिस्तथा ।  
न भूमिर्यस्य भूपस्य का श्लाघा तस्य जीविते ॥३.३४॥  

बलोत्कटेन दुष्टेन मर्यादारहितेन च ।  
न सन्धिविग्रहौ नैव विना यानं प्रशस्यते ॥३.३५॥  

द्विधाकारं भवेद्यानं भवेत्प्राणार्थरक्षणम् ।  
एकमन्यज्जिगीषोश्च यात्रालक्षणमुच्यते ॥३.३६॥  

कार्त्तिके वाथ चैत्रे वा विजिगीषोः प्रशस्यते ।  
यानमुत्कृष्टवीर्यस्य शत्रुदेशे न चान्यदा ॥३.३७॥  

अवस्कन्दप्रदानस्य सर्वे कालाः प्रकीर्तिताः ।  
व्यसने वर्तमानस्य शत्रोच्छिद्रान्वितस्य च ॥३.३८॥  

स्वस्थानं सुदृढं कृत्वा शूरैश्चातैर्महाबलैः ।  
परदेशं ततो गच्छेत्प्रणिधिव्याप्तमग्रतः ॥३.३९॥  

अज्ञातवीवधासारतोयशस्यो व्रजेत्तु यः ।  
परराष्ट्रं न भूयः स स्वराष्ट्रमधिगच्छति ॥३.४०॥

तत्ते युक्तं कर्तुमपसरणम् । अन्यच्च

तन्न युक्तं प्रभो कर्तुं द्वितीयं यानमेव च ।  
न विग्रहो न सन्धानं बलिना तेन पापिना ॥३.४१॥

अपरं कारणापेक्षयापसरणं क्रियते बुधैः । उक्तं च

यदपसरति मेषः कारणं तत्प्रहर्तुं  
मृगपतिरपि कोपात्सङ्कुचत्युत्पतिष्णुः ।  
हृदयनिहितभावा गूढमन्त्रप्रचाराः  
किमपि विगणयन्तो बुद्धिमन्तः सहन्ते ॥३.४२॥

अन्यच्च

बलवन्तं रिपुं दृष्ट्वा देशत्यागं करोति यः ।  
युधिष्ठिर इवाप्नोति पुनर्जीवन् स मेदिनीम् ॥३.४३॥  

युध्यतेऽहङ्कृतिं कृत्वा दुर्बलो यो बलीयसा ।  
स तस्य वाञ्छितं कुर्यादात्मनश्च कुलक्षयम् ॥३.४४॥
