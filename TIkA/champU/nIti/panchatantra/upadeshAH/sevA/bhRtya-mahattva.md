---
title: भृत्य-महत्त्वम्
unicode_script: devanagari

practice_weight: 0
---

न विना पार्थिवो भृत्यैर्  
न भृत्याः पार्थिवं विना ।  
तेषां च व्यवहारोऽयं  
परस्परनिबन्धनः ॥ ८७॥ +++(४)+++

भृत्यैर्विना स्वयं राजा  
लोकानुग्रहकारिभिः ।  
मयूखैरिव दीप्तांशुस्  
तेजस्व्यपि न शोभते ॥ ८८॥ +++(५)+++

अरैः सन्धार्यते नाभिर्  
नाभौ चाराः प्रतिष्ठिताः ।  
स्वामिसेवकयोरेवं  
वृत्तिचक्रं प्रवर्तते ॥ ८९॥ +++(५)+++

शिरसा विधृता नित्यं  
स्नेहेन परिपालिताः ।  
केशा अपि विरज्यन्ते  
निःस्नेहाः किं +++(कुतो)+++ न सेवकाः ॥ ९०॥ +++(५)+++

राजा तुष्टो हि भृत्यानाम्  
अर्थमात्रं प्रयच्छति ।  
ते तु संमानमात्रेण  
प्राणैरप्युपकुर्वते ॥ ९१॥ +++(५)+++

एवं ज्ञात्वा नरेन्द्रेण  
भृत्याः कार्या विचक्षणाः ।  
कुलीनाः शौर्यसंयुक्ताः  
शक्ता भक्ताः क्रमागताः ॥ ९२॥

