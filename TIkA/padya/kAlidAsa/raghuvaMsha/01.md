---
title: रघुवंशम् १
unicode_script: devanagari
emphasis_as_inline_comments: true
---

## परिचयः

- मूलम् अत्र श्रूयताम् - [आर्कैवि](https://archive.org/details/Raghuvamsha-mUlam-vedabhoomi.org/Raghuvamsha-Sarga01-01-17.mp3)।
- मल्लिनाथ-टीका [ऽत्र](https://archive.org/details/raghuvamsha_with_sanjeevini_commentary_of_mallinatha)।

## सङ्कल्पः

वागर्थाविव संपृक्तौ वागर्थप्रतिपत्तये ।  
जगतः पितरौ वन्दे पार्वतीपरमेश्वरौ ॥ १.१ ॥  

क्व सूर्यप्रभवो वंशः क्व चाल्पविषया मतिः ।  
तितीर्षुर्दुस्तरं मोहादुडुपेनास्मि सागरम् ॥ १.२ ॥  

मन्दः कवियशः प्रार्थी गमिष्याम्युपहास्यताम् ।  
प्रांशुलभ्ये फले लोभादुद्बाहुरिव वामनः ॥ १.३ ॥  

अथ वा कृतवाग्द्वारे वंशेऽस्मिन्पूर्वसूरिभिः ।  
मणौ वज्रसमुत्कीर्णे सूत्रस्येवास्ति मे गतिः ॥ १.४ ॥  

सोऽहम् आजन्मशुद्धानाम् आफलोदयकर्मणाम् ।  
आसमुद्रक्षितीशानाम् आनाकरथवर्त्मनाम् ॥ १.५ ॥  

यथाविधिहुताग्नीनां यथाकामार्चितार्थिनाम् ।  
यथापराधदण्डानां यथाकालप्रभोधिनाम् ॥ १.६ ॥  

त्यागाय संभृतार्थानां सत्याय मितभाषिणाम् ।  
यशसे विजिगीषुणां प्रजायै गृहमेन्धिनाम् ॥ १.७ ॥  

शैशवेऽभ्यस्तविद्यानां यौवने विषयैषिणाम् ।  
वार्धके मुनिवृत्तीनां योगेनान्ते तनुत्यजाम् ॥ १.८ ॥  

रघूणाम् अन्वयं वक्ष्ये तनुवाग्विभवोऽपि सन् ।  
तद्गुणैः कर्णमागत्य चापलाय प्रचोदितः ॥ १.९ ॥  

तं सन्तः श्रोतुमर्हन्ति सदसद्व्यक्तिहेतवः ।  
हेम्नः संलक्ष्यते ह्यग्नौ विशुद्धिः श्यामिकापि वा ॥ १.१० ॥  

##‌ मनुः
वैवसतो मनुर्नाम माननीयो मनीषिणाम् ।  
आसीन्महीक्षितामाद्यः प्रणवश्छन्दसाम् इव ॥ १.११ ॥  

##‌ दिलीपः
### तद्गुणाः
तदन्वये शुद्धिमति प्रसूतः शुद्धिमत्तरः ।  
दिलीप इति राजेन्दुरिन्दुः क्षीरनिधाविव ॥ १.१२ ॥  

व्यूढोरस्को वृषस्कन्धः शालप्रांशुर्महाभुजः ।  
आत्मकर्मक्षमं देहं क्षात्रो धर्म इवाश्रितः ॥ १.१३ ॥  

सर्वातिरिक्तसारेण सर्वतेजोऽभिभाविना ।  
स्थितः सर्वोन्नतेनोर्वीं क्रान्त्वा मेरुरिवात्मना ॥ १.१४ ॥  

आकारसदृशप्रज्ञः प्रज्ञया सदृशागमः ।  
आगमैः सदृशारम्भ आरम्भसदृशोदयः ॥ १.१५ ॥  

भीमकान्तैर्नृपगुणैः स भभूवोपजीविनां ।  
अधृष्यश्चाभिगम्यश्च याधोरत्नैरिवार्णवः ॥ १.१६ ॥  

रेखामात्रं अपि क्षुण्णादा मनोर्वर्त्मनः परं ।  
न व्यतीयुः प्रजास्तस्य नियन्तुर्नेमिवृत्तयः ॥ १.१७ ॥  

प्रजानामेव भूत्यर्थं स ताभ्यो बलिमग्रहीत् ।  
सहस्रगुणं उत्स्रष्टुं आदत्ते हि रसं रविः ॥ १.१८ ॥  

सेना परिच्छदस्तस्य द्वयमेवार्थसाधनं ।  
शास्त्रेष्वकुण्ठिता बुद्धिर्मौर्वी धनुषि चातता ॥ १.१९ ॥  

तस्य संवृतमन्त्रस्य गूढाकारेङ्गितस्य च ।  
फलानुमेयाः प्रारम्भाः संस्काराः प्राक्तना इव ॥ १.२० ॥  

जुगोपात्मानमत्रस्तो भेजे धर्ममनातुरः ।  
अगृध्नुराददे सोऽर्थमसक्तः सुखमन्वभूत् ॥ १.२१ ॥  

ज्ञाने मौनं क्षमा शक्तौ त्यागे श्लाघाविपर्ययः ।  
गुणा गुणानुबन्धित्वात्तस्य सप्रसवा इव ॥ १.२२ ॥  

अनाकृष्टस्य विषयैर्विद्यानां पारदृश्वनः ।  
तस्य धर्मरतेरासीद्वृद्धत्वं जरसा विना ॥ १.२३ ॥  

प्रजानां विनयाधानाद्रक्षणाद्भरणादपि ।  
स पिता पितरस्तासां केवलं जन्महेतवः ॥ १.२४ ॥  

स्थित्यै दण्डयतो दण्ड्यान्परिणेतुः प्रसूतये ।  
अप्यर्थकामौ तस्यास्तां धर्म एव मनीषिणः ॥ १.२५ ॥  

दुदोह गां स यज्ञाय सस्याय मघवा दिवं ।  
संपद्विनिमयेनोभौ दधतुर्भुवनद्वयं ॥ १.२६ ॥  

न किलानुययुस्तस्य राजानो रक्षितुर्यशः ।  
व्यावृत्ता यत्परस्वेभ्यः श्रुतौ तस्करता स्थिता ॥ १.२७ ॥  

द्वेष्योऽपि संमतः शिष्टस्तस्यार्तस्य यथौषधं ।  
त्याज्यो दुष्टः प्रियोऽप्यासीदङ्गुलीवोरगक्षता ॥ १.२८ ॥  

तं वेधा विदधे नूनं महाभूतसमाधिना ।  
तथा हि सर्वे तस्यासन्परार्थैकफला गुणाः ॥ १.२९ ॥  

स वेलावप्र+++(=प्राकार)+++वलयां परिखीकृतसागरां ।  
अनन्याशासनामूर्वीं शशासैकपुरीमिव ॥ १.३० ॥  

###‌ तत्पत्नी
तस्य दाक्षिण्य+++(=परच्छन्दानुवर्त्तित्व)+++रुढेन नाम्ना मगधवंशजा ।  
पत्नी सुदक्षिणेत्यासीदध्वरस्येव दक्षिणा ॥ १.३१ ॥  

कलत्रवन्तं आत्मानं अवरोधे महत्यपि ।  
तया मेने मनस्विन्या लक्ष्म्या च वसुधाधिपः ॥ १.३२ ॥  

### पुत्रेच्छा
तस्यामात्मानुरूपायामात्मजन्मसमुत्सुकः ।  
विलम्बितफलैः कालं स निनाय मनोरथैः ॥ १.३३ ॥  

संतानार्थाय विधये स्वभुजादवतारिता ।  
तेन धूर्जगतो गुर्वी सचिवेषु निचिक्षिपे ॥ १.३४ ॥  

गङ्गां भगीरथेनेव पूर्वेषां पावनक्षमां ।  
इच्छता संततिं न्यस्ता तेन मन्त्रिषु कोसला ॥ १.३४* ॥  

अथाभ्यर्च्य विधातारं प्रयतौ पुत्रकाम्यया ।  
तौ दंपती वसिष्ठस्य गुरोर्जग्मतुराश्रमं ॥ १.३५ ॥  

## आश्रमाय यानम्

स्निग्धगम्भीरनिर्घोषं एकं स्यन्दनं आस्थितौ ।  
प्रावृषेण्यं+++(प्रावृषि भवम्)+++ पयोवाहं विद्युदैरावताविव ॥ १.३६ ॥  

मा भूदाश्रमपीडेति परिमेयपुरःसरौ ।  
अनुभावविशेषात्तु सेनापरिवृताविव ॥ १.३७ ॥  

सेव्यमानौ सुखस्पर्शैः शालनिर्यासगन्धिभिः ।  
पुष्परेणूत्किरैर्वातैराधूतवनराजिभिः ॥ १.३८ ॥  

मनोऽभिरामाः शृण्वन्तौ रथनेमिस्वनोन्मुखैः ।  
षड्जसंवादिनीः केका द्विधा भिन्नाः शिखण्डिभिः ॥ १.३९ ॥  

परपराक्षिसादृश्यं अदूरोज्झितवर्त्मसु ।  
मृगद्वन्द्वेषु पश्यन्तौ स्यन्दनाबद्धदृष्टिषु ॥ १.४० ॥  

श्रेणीबन्धाद्वितन्वद्भिरस्तम्भां तोरणस्रजं ।  
सारसैः कलनिर्ह्राधैः क्वचिदुन्नमिताननौ ॥ १.४१ ॥  

पवनस्यानुकूलत्वात्प्रार्थनासिद्धिशंसिनः ।  
रजोभिस्तुरगोत्कीर्णैरस्पृष्टालवेष्टनौ ॥ १.४२ ॥  

सरसीष्वरविन्दानां वीचिविक्षोभशीतलं ।  
आमोदं उपजिघ्रन्तौ स्वनिःश्वासानुकारिणं ॥ १.४३ ॥  

ग्रामेष्वात्मविषृटेषु यूपचिह्नेषु यज्वनां ।  
अमोघाः प्रतिगृह्णन्तावर्घ्यानुपदं आशिषः ॥ १.४४ ॥  

हैयंगवीनं आदाय घोषवृद्धानुपस्थितान् ।  
नामधेयानि पृच्छन्तौ वन्यानां मार्गशाखिनां ॥ १.४५ ॥  

काप्यभिख्या तयोरासीद्व्रजतोः शुद्धवेषयोः ।  
हिमनिर्मुक्तयोर्योगे चित्राचन्द्रमसोरिव ॥ १.४६ ॥  

तत्तद्भूमिपतिः पत्न्यै दर्शयन्प्रियदर्शनः ।  
अपि लङ्घितमध्वानं बुबुधे न बुधोपमः ॥ १.४७ ॥  

स दुष्प्रापयशाः प्रापदाश्रमं श्रान्तवाहनः ।  
सायं संयमिनस्तस्य महर्षेर्महिषीसखः ॥ १.४८ ॥  

वनान्तरादुपावृत्तैः समित्कुशफलाहरैः ।  
पूर्यमाणं अदृश्याग्निप्रत्युद्यातैस्तपस्विभिः ॥ १.४९ ॥  

आकीर्णं ऋषिपत्नीनां उटजद्वाररोधिभिः ।  
अपत्यैरिव नीवारभागधेयोचितैर्मृगैः ॥ १.५० ॥  

सेकान्ते मुनिकन्याभिस्तत्क्षणोज्झितवृक्षकं ।  
विश्वासाय विहंगानां आलवालाम्बुपायिनां ॥ १.५१ ॥  

आतपात्ययसंक्शिप्तनीवारासु निषादिभिः ।  
मृगैर्वर्तितरोमन्थं उटजाङ्गनभूमिषु ॥ १.५२ ॥  

अभ्युत्थिताग्निपिशुनैरतिथीनाश्रमोन्मुखान् ।  
पुनानं पवनोद्धूतैर्धूमैराहुतिगन्धिभिः ॥ १.५३ ॥  

अथ यन्तारमादिष्य धुर्यान्विश्रमयेति सः ।  
तामवारोपयत्पत्नीं रथादवततार च ॥ १.५४ ॥  

तस्मै सभ्याः सभार्याय गोप्त्रे गुप्ततमेन्द्रियाः ।  
अर्हणां अर्हते चक्रुर्मुनयो नयचक्षुषे ॥ १.५५ ॥  

विधेः सायन्तनस्यान्ते स ददर्श तपोनिधिं ।  
अन्वासितं अरुन्धत्या स्वाहयेव हविर्भुजं ॥ १.५६ ॥  

तयोर्जगृहतुः पादान्राजा राज्ञी च मागधी ।  
तौ गुरुर्गुरुपत्नी च प्रीत्या प्रतिननन्दतुः ॥ १.५७ ॥  

तं आतिथ्यक्रियाशान्तरथक्षोभपरिश्रमं ।  
पप्रच्छ कुशलं राज्ये राज्याश्रममुनिं मुनिः ॥ १.५८ ॥  

अथाऽथर्वनिधेस्तस्य विजितारिपुरः पुरः ।  
अर्थ्यामर्थपतिर्वाचमाददे वदतां वरः ॥ १.५९ ॥  

उपपन्नं ननु शिवं सप्तस्वङ्गेषु यस्य मे ।  
दैवीनां मानुषीणां च प्रतिहर्ता त्वं आपदां ॥ १.६० ॥  

तव मन्त्रकृतो मन्त्रैर्दूरात्प्रशमितारिभिः ।  
प्रत्यादिश्यन्त इव मे दृष्टलक्ष्यभिदः शराः ॥ १.६१ ॥  

हविरावर्जितं होतस्त्वया विधिवदग्निषु ।  
वृष्टिर्भवति सस्यानां अवग्रहविशोषिणां ॥ १.६२ ॥  

पुरुषायुषजीविन्यो निरातङ्का निरीतयः ।  
यन्मदीयाः प्रजास्तस्य हेतुस्त्वद्ब्रह्मवर्चसं ॥ १.६३ ॥  

त्वयैवं चिन्त्यमानस्य गुरुणा ब्रह्मयोनिना ।  
सानुबन्धाः कथं न स्युः संपदो मे निरापदः ॥ १.६४ ॥  

किं तु वध्वां तवैतस्यां अदृष्टसदृशप्रजं ।  
न मां अवति सद्वीपा रत्नसूरपि मेदिनी ॥ १.६५ ॥  

नूनं मत्तः परं वंश्याः पिण्डविच्छेददर्शिनः ।  
न प्रकामभुजः श्राद्धे स्वधासंग्रहतत्पराः ॥ १.६६ ॥  

मत्परं दुर्लभं मत्वा नूनं आवर्जितं मया ।  
पयः पूर्वैः स्वनिःश्वासैः कवोष्णं उपभुज्यते ॥ १.६७ ॥  

सोऽहं इज्याविशुद्धात्मा प्रजालोपनिमीलितः ।  
प्रकाशश्चाप्रकाशश्च लोकालोक इवाचलः ॥ १.६८ ॥  

लोकान्तरसुखं पुण्यं तपोदानसमुद्भवं ।  
संततिः शुद्धवंश्या हि परत्रेह च शर्मणे ॥ १.६९ ॥  

तया हीनं विधातर्मां कथं पश्यन्न दूयसे ।  
सिक्तं स्वयं इव स्नेहाद्वन्ध्यं आश्रमवृक्षकं ॥ १.७० ॥  

असह्यपीडं भगवन्नृणमन्त्यमवेहि मे ।  
अरुंतुदमिवालानमनिर्वाणस्य दन्तिनः ॥ १.७१ ॥  

तस्मान्मुच्ये यथा तात संविधातुं तथार्हसि ।  
इक्ष्वाकूणां दुरापेऽर्थे त्वदधीना हि सिद्धयः ॥ १.७२ ॥  

इति विज्ञापितो राज्ञा ध्यानस्तिमितलोचनः ।  
क्षणमात्रं ऋषिस्तस्थौ सुप्तमीन इव ह्रदः ॥ १.७३ ॥  

सोऽपश्यत्प्रणिधानेन संततेः स्तम्भकारणं ।  
भावितात्मा भुवो भर्तुरथैनं प्रत्यबोधयत् ॥ १.७४ ॥  

पुरा शक्रमुपस्थाय तवोर्वीं प्रति यास्यतः ।  
आसीत्कल्पतरुच्छायामाश्रिता सुरभिः पथि ॥ १.७५ ॥  

धर्मलोपभयाद्राज्ञीं ऋतुस्नातां इमां स्मरन् ।  
प्रदक्षिणक्रियार्हायां तस्यां त्वं साधु नाचरः ॥ १.७६ ॥  

अवजानासि मां यस्मादतस्ते न भविष्यति ।  
मत्प्रसूतिमनाराध्य प्रजेति त्वां शशाप सा ॥ १.७७ ॥  

स शापो न त्वया राजन्न च सारथिना श्रुतः ।  
नदत्याकाशगङ्गायाः स्रोतस्युद्दामदिग्गजे ॥ १.७८ ॥  

ईप्सितं तदवज्ञानाद्विद्धि सार्गलमात्मनः ।  
प्रतिबध्नाति हि श्रेयः पूज्यपूजाव्यतिक्रमः ॥ १.७९ ॥  

हविषे दीर्घसत्रस्य सा चेदानीं प्रचेतसः ।  
भुजंगपिहितद्वारं पातालमधितिष्ठति ॥ १.८० ॥  

सुतां तदीयां सुरभेः कृत्वा प्रतिनिधिं शुचिः ।  
आराधय सपत्नीकः प्रीता कामदुघा हि सा ॥ १.८१ ॥  

इति वादिन एवास्य होतुराहुतिसाधनं ।  
अनिन्द्या नन्दिनी नाम धेनुराववृते वनात् ॥ १.८२ ॥  

ललाटोदयमाभुग्नं पल्लवस्निग्धपाटला ।  
बिभ्रती श्वेतरोमाङ्कं संध्येव शशिनं नवं ॥ १.८३ ॥  

भुवं कोष्णेन कुण्डोध्नी मेध्येनावभृथादपि ।  
प्रस्नवेणाभिवर्षन्ती वत्सालोकप्रवर्तिना ॥ १.८४ ॥  

रजःकणैः खुरोद्धूतैः स्पृशद्भिर्गात्रमन्तिकात् ।  
तीर्थाभिषेकजां शुद्धिं आदधाना महीक्षितः ॥ १.८५ ॥  

तां पुण्यदर्शनां दृष्ट्वा निमित्तज्ञस्तपोनिधिः ।  
याज्यमाशंसितावन्ध्यप्रार्थनं पुनरब्रवीत् ॥ १.८६ ॥  

अदूरवर्तिनीं सिद्धिं राजन्विगणयात्मनः ।  
उपस्थितेयं कल्याणी नाम्नि कीर्तित एव यत् ॥ १.८७ ॥  

वन्यवृत्तिरिमां शश्वद्(?) आत्मानुगमनेन गां ।  
विद्यामभ्यसनेनेव प्रसादयितुमर्हसि ॥ १.८८ ॥  

प्रस्थितायां प्रतिष्ठेथाः स्थितायां स्थितिमाचरेः ।  
निषण्णायां निषीदास्यां पीताम्भसि पिबेरपः ॥ १.८९ ॥  

वधूर्भक्तिमती चैनामर्चितां आ तपोवनात् ।  
प्रयता प्रातरन्वेतु पितेव धुरि पुत्रिणां ॥ १.९१ ॥  

इत्याप्रसादादस्यास्त्वं परिचर्यापरो भव ।  
अविघ्नं अस्तु ते स्थेयाः सायं प्रतुद्व्रजेदपि ॥ १.९० ॥  

तथेति प्रतिजग्राह प्रीतिमान्सपरिग्रहः ।  
आदेशं देशकालज्ञः शिष्यः शासितुरानतः ॥ १.९२ ॥  

अथ प्रदोषे दोषज्ञः संवेशाय विशांपतिं ।  
सूनुः सूनृतवाक्स्रष्टुर्विससर्जोर्जित श्रियं ॥ १.९३ ॥  

सत्यां अपि तपःसिद्धौ नियमापेक्षया मुनिः ।  
कल्पवित्कल्पयामास वन्यां एवास्य संविधां ॥ १.९४ ॥  

निर्दिष्टां कुलपतिना स पर्णशालां अध्यास्य प्रयतपरिग्रहद्वितीयः ।  
तच्छिष्याध्ययननिवेदितावसानां संविष्टः कुशशयने निशां निनाय ॥ १.९५ ॥  

