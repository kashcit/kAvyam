

###### अरण्यपर्व \- अध्याय 003

### ॥  
श्रीः ॥  

## 3.3. अध्यायः 003

## विषयाः

युधिष्ठिरेण ब्राह्मणभरणाय धौम्यचोदनया सूर्यस्तुतिः ॥1॥  
स्तोत्रैः प्रसन्नेन सूर्येण युधिष्ठिरायाक्षयपात्रदानम् ॥2॥  

## पाठः



वैशम्पायन उवाच।  

शौनकेनैवमुक्तस्तु कुन्तीपुत्रो युधिष्ठिः।  
`प्रणम्य द्विजशार्दूलं पूज्यवाक्यं सुभाषितम्।'  
पुरोहितमुपागम्य भ्रातृमध्येऽब्रवीषिदम् ॥  
प्रस्थिताननुयातारो ब्राह्मणा वेदपारनाः।  
न चास्मि पोषणे शक्तो बहुदुःखसमन्वितः ॥  
परित्यक्तुं न शक्नोमि दानशक्तिश्च नास्ति मे।  
कथमत्र मया कार्यं तद्बूहि भगवन्मम ॥  


वैशम्पायन उवाच।  

मुहूर्तमिव स ध्यात्वा धर्मेणान्वीक्ष्य तां गतिम्।  
युधिष्ठिरमुवाचैदं धौम्यो धर्मभृतां वरः ॥  
पुरा सृष्टानि भूतानि पीड्यन्ते क्षुधया भृशम्।  
ततोऽनुकम्पंयां तेषां सविता स्वपिता यथा ॥  
गत्वोत्तसयणं तेजो रसानुद्धृत्य रश्मिभिः।  
दक्षिणायनमावृत्तो महीं वर्षति वारिणा ॥  
क्षेत्रभूते ततस्तस्मिन्नोषधीरोषधीयतिः।  
रवेस्तेजः समुद्धृत्य जनयामास वारिणा ॥  
निषिक्तश्चन्द्तेजोभिः सूयते जगतो रविः।  
ओषध्यः षड्रसा मेध्यास्तदन्नं प्राणिनां भुवि ॥  
एवं भानुमयं ह्यन्नं भूतानां प्राणधारणम्।  
नाथोऽयं सर्वभूतानां तस्मात्तं शरणं व्रज ॥  
राजानो हि महात्मानो योनिकर्मविशोधिताः।  
उद्धरन्ति प्रजाः सर्वास्तप आस्थाय पुष्कलम् ॥  
भौमेन कार्तवीर्येण वैन्येन नहुषेण च।  
तपोयोगसमाधिस्थैरुद्धृता ह्यापदः प्रजाः ॥  
तथा त्वमपि धर्मात्मन्कर्मणा च विशोधितः।  
तप आस्थाय धर्मेण द्विजातीन्भर भारत ॥  


वैशम्पायन उवाच।  

एवमुक्तस्तु धौम्येन तत्कालसदृशं वचः।  
ततस्त्वध्यापयामास मन्त्रं सर्वार्थसाधकम्।  
अष्टाक्षरं परं मन्त्रमार्तस्य सततं प्रियम् ॥  
\[विप्रत्यागसमाधिस्थः संयतात्मा दृढव्रतः।  
धर्मराजो विशुद्धात्मा तप आतिष्ठदुत्तमम् ॥\]  
पुष्पोपहारैर्बलिभिरर्चयित्वा दिवाकरम्।  
सोऽवगाह्य जलं राजा देवस्याभिमुखोऽभवत् ॥  
गाङ्गेयं वार्युपस्पृश्य प्राणायामेन तस्थिवान्।  
\[शुचिः प्रयतवाग्भूत्वा स्तोत्रमारब्धवांस्ततः  

युधिष्ठिर उवाच।  

त्वं भानो जगतश्चक्षुस्त्वमात्मा सर्वदेहिनाम्।  
त्वं योनिः सर्वभूतानां त्वमाचारः क्रियावतां ॥  
त्वं गतिः सर्वसाङ्ख्यानां योगिनां त्वं परायणम्।  
अनावृतार्गलद्वारं त्वं गतिस्त्वं मुमुक्षताम् ॥  
त्वया सन्धार्यते लोकस्त्वया लोकः प्रकाश्यते।  
त्वयापवित्रीक्रियते निर्व्याजं पाल्यते त्वया ॥  
त्वामुपस्थाय काले तु ब्राह्मणा वेदपारगाः।  
स्वशाखाविहितैर्मन्त्रैरर्चन्त्यृषिगणार्चित ॥  
तव दिव्यं रथं यान्तमनुयान्ति वरार्थिनः।  
सिद्धचारणगन्धर्वा यक्षगुह्यकपन्नगाः ॥  
त्रयस्त्रिंशच्च वै देवास्तथा वैमानिका गणाः।  
सोपेन्द्राः समहेन्द्राश्च त्वामिष्ट्वासिद्धिमागताः ॥  
उपयान्त्यर्चयित्वा तु त्वां वै प्राप्तमनोरथाः।  
दिव्यमन्दारमालाभिस्तूर्णं विद्याधरोत्तमाः ॥  
गुह्याः पितृगणाः सप्त ये दिव्या ये च मानुषाः।  
ते पूजयित्वा त्वामेव गच्छन्त्याशु प्रधानताम् ॥  
वसवो मरुतो रुद्रा ये च साध्या मरीचिपाः।  
वालखिल्यादयः सिद्धाः श्रेष्ठत्वं प्राणिनां गताः ॥  
सब्रह्मकेषु लोकेषु सप्तस्वप्यखिलेषु च।  
न तद्भूतमहं मन्ये यदर्कादतिरिच्यते ॥  
सन्ति चान्यानि सत्वानिवीर्यवन्ति महान्ति च।  
न तु तेषां तथा दीप्तिः प्रभावो वायथा तव ॥  
ज्योतीषित्वयि सर्वाणि त्वं सर्वज्योतिषां पतिः।  
त्वयिसत्त्वं च सत्त्वं च सर्वेभावाश्च सात्त्विकाः ॥  
त्वत्तेजसा कृतञ्चक्रं सुनाभं विश्वकर्मणा।  
देवारीणां मदो येन नाशितः शार्ङ्गधन्वना ॥  
त्वमादायांशुभिस्तेजो निदाघे सर्वदेहिनाम्।  
सर्वौषधिरसानां च पुनर्वर्षासु मुञ्चसि ॥  
तपन्त्यन्ते दहन्त्यन्ये गर्जन्त्यन्ये तथा घनाः।  
विद्योतन्ते प्रवर्षन्ति तव प्रावृषि रश्मयः ॥  
न तथा सुखयत्यग्निर्न प्रावारा न कम्बलाः।  
शीतवातार्दितं लोकं यथा तव मरीचयः ॥  
त्रयोदशद्वीपवतीं गोभिर्भासयसे महीम्।  
त्रयाणामपि लोकानां हितायैकः प्रवर्तसे ॥  
तव यद्युदयो न स्यादन्धं जगदिदं भवेत्।  
न च धर्मार्थकामेषु प्रवर्तेरन्मनीषिणः ॥  
आधानपशुबन्धेष्टिमन्त्रयज्ञतपःक्रियाः।  
त्वत्प्रसादादवाप्यन्ते ब्रह्मक्षत्रविशां गणैः ॥  
यदहर्ब्रह्मणः प्रोक्तं सहस्रयुगसम्मितम्।  
तस्य त्वमादिरन्तश्च कालज्ञैः परिकीर्तितः ॥  
मनूनां मनुपुत्राणां जगतोऽमानवस्य च।  
मन्वन्तराणां सर्वेषामीश्वराणां त्वमीश्वरः ॥  
संहारकाले सम्प्राप्ते तव क्रोधविनिःसृतः।  
संवर्तकाग्निस्त्रैलोक्यं भस्मीकृत्यावतिष्ठते ॥  
त्वद्दीधितिसमुत्पन्ना नानावर्ण महाघनाः।  
सैरावताः साशनयः कुर्वन्त्याभूतसम्प्लवम् ॥  
कृत्वा द्वादशधाऽऽत्मानं द्वादशादित्यतां गतः।  
संहृत्यैकार्णवं सर्वं त्वं शोषयसि रश्मिभिः ॥  
त्वामिन्द्रमाहुस्त्वं रुद्रस्त्वं विष्णुस्त्वं प्रजापतिः।  
त्वमग्निस्त्वं मनः सूक्ष्मं प्रभुस्त्वं ब्रह्मशाश्वतं ॥  
त्वं हंसः सविता भानुरंशुमाली वृषाकपिः।  
विवस्वान्मिहिरः पूषा मित्रो धर्मस्तथैव च ॥  
सहस्ररश्मिरादित्यस्तपनस्त्वं गवां पतिः।  
मार्तण्डोऽर्को रविः सूर्यः शरण्यो दिनकृत्तथा ॥  
दिवाकरः सप्तसप्तिर्धामकेशी विरोचनः।  
आशुगामी तमोघ्नश्च हरिताश्वश्च कीर्त्यसे ॥  
सप्तम्यागथवा षष्ठ्यां भक्त्या पूजां करोति यः।  
अनिर्विण्णोऽनहङ्कारी तं लक्ष्मीर्भजते नरम् ॥  
न तेषामापदः सन्ति नाधयो व्याधयस्तथा।  
ये तवानन्यमनसा कुर्वन्त्यर्चनवन्दनम् ॥  
सर्वरोगैर्विरहिताः सर्वपापाविवर्जिताः।  
त्वद्भावभक्ताः सुखिनो भवन्ति चिरजीविनः ॥  
त्वं ममापन्नकामस्य सर्वातिथ्यं चिकीर्षतः।  
अन्नमन्नपते दातुमभितः श्रद्धयाऽर्हसि ॥  
येच तेऽनुचराः सर्वे पादोपान्तं समाश्रिताः।  
माठरारुणदण्डाद्यास्तांस्तान्वन्देऽशनिक्षुभान् ॥  
क्षुभया सहिता मैत्री याश्चान्या भूतमातरः।  
ताश्च सर्वा नमस्यामि पान्तु मां शरणागतम् ॥\]  


वैशम्पायन उवाच।  

कण्ठदघ्ने जले स्थित्वा मन्त्रैः स्तोत्रैश्च तोषितः।  
ततो दिवाकरः प्रीतो दर्शयामास पाण्डवम्।  
दीप्यमानः स्ववपुषा ज्वलन्निव हुताशनः ॥  


विवस्वानुवाच।  

यत्तेऽभिलषितं किञ्चित्तत्त्वं सर्वमवाप्स्यसि।  
अहमन्नं प्रदास्यामि सप्त पञ्च च ते समाः ॥  
गृह्णीष्व पिठरं ताम्रं मया दत्तं नराधिप।  
यावद्वर्त्स्यति पाञ्चाली पात्रेणानेन सुव्रत ॥  
फलमूलामिषं शाकं संस्कृतं यन्महानसे।  
चतुर्विधं तदन्नाद्यमक्षय्यं ते भविष्यति।  
इतश्चतुर्दशे वर्षे भूयो राज्यमवाप्स्यसि ॥  


वैशम्पायन उवाच।  

एवमुक्त्वा तु भगवांस्तत्रैवान्तरधीयत ॥  
लब्ध्वा वरं तु कौन्तेयो जलादुत्तीर्य धर्मवित्।  
जग्राह पादौ धौम्यस्य भ्रातॄंश्च परिषस्वजे ॥  
द्रौपद्या सह-सङ्गम्य पश्यमानोऽपयात्प्राभुः।  
महानसे तदान्नं तु साधयामास पाण्डवः ॥  
संस्कृतं प्रसवं याति स्वल्पमन्नं चतुर्विधम्।  
अक्षय्यं वर्धते चान्नं तेनाभोजयत द्विजान् ॥  
भुक्तवत्सु च विप्रेषु भोजयित्वाऽनुजानपि।  
शेषं विघससञ्ज्ञं तुपश्चाद्भुङ्क्ते युधिष्ठिरः ॥  
युधिष्ठिरं भोजयित्वा शेषमश्नाति पार्षती।  
\[द्रौपद्यां भुज्यमानायां तदन्नं क्षयमेति च ॥\]  
एवं दिवाकरात्प्राप्य दिवाकरसमप्रभः।  
कामान्मनोभिलषितान्ब्राह्मणेभ्योऽददात्प्रभुः ॥  
पुरोहितपुरोगाश्च तिथिनक्षत्रपर्वसु।  
इज्यार्थे सम्प्रवर्तन्ते विधिमन्त्रप्रमाणतः ॥  
ततः कृतस्वस्त्ययना धौम्येन सह पाण्डवाः।  
द्विजसङ्घैः परिवृताः प्रययुः काम्यकं वनम् ॥  


`जनमेजय उवाच।  

पुष्पोपहारबलिभिर्बहुशश्च यथाविधि।  
सर्वात्मभूतं सम्पूज्य यतप्राणो जितेन्द्रियः ॥  
स्तवेन केन विप्रर्षे स तु राजा युधिष्ठिरः।  
विप्रार्थमाराधितवान्सूर्यमद्भुतविक्रमम् ॥  
मयि स्नेहोऽस्ति चेद्ब्रह्मन्यद्यनुग्रहभागहम्।  
भगवन्नास्ति चेद्गुद्यं तच्च मे ब्रूहि साम्प्रतम् ॥'  


वैशम्पायन उवाच।  

शृणुष्वांवहितो राजञ्शुचिर्भूत्वा समाहितः।  
क्षणं च कुरु राजेन्द्र गुह्यं वक्ष्यामि ते हितम् ॥  
धौम्येन तु यथाप्रोक्तं पार्थाय सुमहात्मने।  
नाम्नामष्टोत्तरं पुण्यं शतं तच्छृणु भूपते ॥  
सूर्योऽर्यभा भगस्त्वष्टा पूषाऽर्कः सविता रविः।  
गभस्तिमानजः कालो मृत्युर्धाता प्रभाकरः ॥  
पृथिव्यापश्च तेजश्च खं वायुश्च परायणम्।  
सोमो बृहस्पतिः शुक्रो बुधोऽङ्गारक एव च ॥  
इन्द्रो विवस्वान्दीप्तांशुः शुचिः शौरिः शनैश्चरः।  
ब्रह्मा विष्णुश्च रुद्रश्च स्कन्दो वैश्रवणो यमः ॥  
वैद्युतो जाठरश्चाग्निरैन्धनस्तेजसां पतिः।  
धर्मध्वजो वेदकर्ता वेगाङ्गो वेदवाहनः ॥  
कृतं त्रेता द्वापरश्च कलिः सर्वामराश्रयः।  
कला काष्ठा मुहूर्ताश्च पक्षा मासा ऋतुस्तथा ॥  
संवत्सरकरोऽश्वत्थः कालचक्रो विभावसुः।  
पुरुषः शाश्वतो योगी व्यक्ताव्यक्तः सनातनः ॥  
लोकाध्यक्षः सुराध्यक्षो विश्वकर्मा तमोनुदः।  
वरुणः सागरोंशश्च जीमूतो जीवनोऽरिहा ॥  
भूताश्रयो भूतपति\- सर्वभूतनिषेवितः।  
`मणिः सुवर्णो भूतात्मा कामदः सर्वतोमुखः।'  
\[स्रष्टा संवर्तको वह्निः सर्वस्यादिरलोलुपः अनन्तः कपिलो भानुः कामदः सर्वतोमुखः।\]  
जयो विशालो वरदः सर्वधातुनिषेचिता ॥  
मनः सुपर्णो भूतादिः शीघ्रगः प्राणधारकः।  
धन्वन्तरिर्धूमकेतुरादिदेवोऽदितेः सुतः ॥  
द्वादशात्माऽरविन्दाक्षः पिता माता पितामहः।  
स्वर्गद्वारं प्रजाद्वारं मोक्षद्वारं त्रिविष्टपम् ॥  
देवकर्ता प्रशान्तात्मा विश्वात्मा विश्वतोमुखः।  
चराचरात्मा सूक्ष्मात्मा मैत्रेण वपुषाऽन्वितः ॥  
एतद्वै कीर्तनीयस्य सूर्यस्यामिततेजसः।  
नाम्नामष्टशतं पुण्यं शक्रेणोक्तं महात्मना ॥  
शक्राच्च नारदः प्राप्तो धौम्यश्च तदन्तरम्।  
धौम्याद्युधिष्ठरः प्राप्य सर्वान्कमानवाप्तवान् ॥  
सुरगणपितृयक्षसेवितं ह्यसुरनिशाचरसिद्धवन्दितम्।  
वरकनकहुताशनप्रभं त्वमपि मनस्यभिधेहि भास्करम् ॥  
सूर्योदये यः सुसमाहितः पठे\- त्त पुत्रदारान्धनरत्नसञ्चयान्।  
लभेत जातिस्मरतां नरः सदा धृतिं च मेधां च स विन्दते पुमान् ॥  
\[इमं स्तवं देववरस्य यो नरः प्रकीर्तयेच्छुचिसुमनाः समाहितः।  
स मुच्यते शोकदवाग्निसागरा\- ल्लभेत कामान्मनसा यथेप्सितान् ॥  
\[इमं स्तवं प्रयतमनाः समाधिना पछेदिहान्योऽपि वरं समर्थयन्।  
तत्त्स्य दद्याच्च रविर्मनीषितं तदाऽऽप्नुयाद्यद्यपि तत्सुदुर्लभम् ॥  
यश्चेदं धारयेन्नित्यं शृणुयाद्वाप्यभीक्ष्णशः।  
पुत्रार्थी लभते पुत्रं धनार्थी लभते धनम्।  
विद्यार्थी लभते विद्यां पुरुषोप्यथवा स्त्रियः ॥  
उभे सन्ध्ये पठेन्नित्यं नारी वा पुरुषो यदि।  
आपदं प्राप्य मुच्येत बद्धो मुच्येत बन्धनात् ॥  
सङ्ग्रामे च जयेन्नित्यं विपुलं चाप्नुयाद्वसु।  
मुच्यते सर्वपापेभ्यः सूर्यलोकं स गच्छति ॥\]  
इति श्रीमन्महाभारते अरण्यपर्वणि किर्मीरवधपर्वणि तृतीयोऽध्यायः ॥3॥  

## टिप्पणयः

धर्मेण योगमयेन ॥  
तेजो रसान् जलानि।  
उद्धृत्य आदाय ॥  
ओषधीपतिश्चन्द्रः ॥  
तपोयोगः व्रतस्वीकारः तत्पूर्वकः समाधिर्ध्यानं तत्स्थैः ॥  
विप्रत्यागसमाधिस्थः विप्रेभ्यस्त्यागः त्यज्यमानमन्नं तदर्थं समाधिस्थः नियमस्थः ॥  
साङ्ख्यानां ज्ञाननिष्ठानाम्।  
योगिनां चित्तनिरोधकानाम्।  
आवृणोतीत्यावृतं कपाटम्।  
कर्तरिक्तः।  
अर्गला कपाटविष्टम्भकं तिर्यक्काष्ठं तदुभयरहितं मुक्तिद्वारं त्वं मुमुक्षतां गतिः प्राप्यं पदम् ॥  
सत्त्यं सत् पृथिव्यप्तेजांसि।  
त्यत् वाय्वाकाशौ तदात्मकं सत्त्यम्।  
सत्त्वं बुद्धिसत्त्वम्।  
सात्विका भावाः धर्मो ज्ञानं विराग ऐश्वर्यमित्याद्याः ॥  
सुनाभं सुदर्शनम् ॥  
प्रावाराः वस्त्रविशेषाः ॥  
गोभिः रश्मिभिः ॥  
सैरावताः मेघस्योपरि यो मेघः स ऐरावतस्तत्सहिताः।  
आभूतं यावच्चतुर्विधभूतग्रामं तस्य सम्प्लवः जलेनाभिप्लावनम् ॥  
हन्ति गच्छति विश्वं संहरतीति वा हंसः वृषाकपिः हरो हरिर्वा ॥  
गवां रश्मीनाम् ॥  
सप्तसप्तिः सप्ताश्वः।  
धामकेशी ज्योतिर्मयकिरणवान् ॥  
अनिर्विण्णः पूजने आसक्तः ॥  
त्वद्भावभक्ताः सूर्यएव सर्वत्रास्तीति भावो भावना तत्र भक्ता आदृताः ॥  
श्रद्धया आतिथ्यं चिकीर्षत इति सम्बन्धः ॥  
अशनिक्षुभान् विद्युदशन्यादिप्रवर्तकान् ॥  
क्षुभामैत्र्यौ निग्रहानुग्रहकर्त्र्यौ देवते ॥  
पिठरं परिवेषणपात्रम्।  
ताम्रं ताम्रमयम्।  
वर्त्स्यति वृत्तिं जनजीविकांरूपां करिष्यति।  
पात्रेण पात्रप्रसूतेनान्नेन ॥  
महानसे पाकशालायाम्।  
साघयामास कारयामास अन्नमिति शेषः ॥  
संस्कृतं पक्वम्।  
वन्यमन्नं चतुर्विधमिति क. पाठः ॥  
पार्षती पृषतः द्रुपदपितुः गोत्रापत्यम् ॥  
प्रवर्तन्ते निःसरन्ति।  
विधिमन्त्रप्रमाणतः।  
विधिर्वसन्ते वसन्ते ज्योतिषा यजेतेत्यादिरज्ञापनरूपः।  
मन्त्रः अनुष्ठेयार्थस्मारक इषेत्वेत्यादिः।  
तावेव प्रमाणे ताभ्यामित्यर्थः ॥  
सर्वलोकनमस्कृत इति झ. पाठः ॥  
मैत्रेयः करुणान्वित इति झ. पाठः ॥  
0

###### अरण्यपर्व \- अध्याय 004

### ॥  
श्रीः ॥  

## 3.4. अध्यायः 004

## विषयाः

पाण्डवेषु वनं गतेषु सत्सु हितं पृष्टेन विदुरेण धृतराष्ट्रप्रति पाण्डवानां पुना राज्ये स्थापनविधानम् ॥1॥  
ततो धृतराष्ट्रधिक्कृतेन विदुरेण पाण्डवान्प्रति प्रस्थानम् ॥2॥  

## पाठः



वैशम्पायन उवाच।  

वनं प्रविष्टेष्वथ पाण्डवेषु प्रज्ञाचक्षुस्तप्यमानोऽम्बिकेयः।  
धर्मात्मानं विदुरमगाधबुद्धिं a सुखासीनो वाक्यमुवाच राजा ॥  


धृतराष्ट्र उवाच।  

प्रज्ञा च ते भार्गवस्येव शुद्धा धर्मं च त्वं परमं वेत्थ सूक्ष्मम्।  
समश्च त्वं सम्मतः कौरवाणां पथ्यं चैषां मम चैव ब्रवीहि ॥  
एवं गते विदुरयदद्य कार्यं पौराश्चेमे कथमस्मान्भजेरन्।  
ते चाप्यस्मान्नोद्धरेयुः समूला\- न्न कामये तांश्च विनश्यमानान् ॥  
`सौबलेनैव पापेन दुर्योधनहितैषिणा।  
क्रूरमाचरितं क्षत्तर्न मे प्रियमनुष्ठितम् ॥  
तथैवाङ्गीकृते तत्र तद्भवान्वक्तुमर्हति।  
उत्तरं प्राप्तकालं च किमन्यन्मन्यते क्षमम् ॥  
नास्ति धर्मे सहायत्वमिति मे दीर्यते मनः।  
यत्र पाण्डुसुताः सर्वे क्लिश्यन्ति वानमागताः' ॥  


विदुर उवाच।  

त्रिवर्गोऽयं धर्ममूलो नरेन्द्र राज्यं चेदं धर्ममूलं वदन्ति।  
धर्मे राजन्वर्तमानः स्वशक्त्या पुत्रान्सर्वान्पाहि कुन्तीसुतांश्च ॥  
स वै ध्रमो विप्रलब्धः सभायां पापात्मभिः सौबलेयप्रधानैः।  
आहूय कुन्तीसुतमक्षवत्यां पराजैषीत्सत्यसन्धं सुतस्ते ॥  
एतस्य ते दुष्प्रणीतस्य राज\- न्द्वेषस्याहं परिपश्याम्युपायम्।  
यथा पुत्रस्तव कौरव्य पापा\- न्मुक्तो लोके प्रतितिष्ठेत साधु ॥  
तद्वै सर्वं पाण्डुपुत्रा लभन्तां यत्तद्राजन्नतिसृष्टं त्वयाऽऽसीत्।  
एष धर्मः परमो यत्स्वकेन राजा तुष्येन्न परस्वेषु गृद्ध्येत् ॥  
\[यशो ने नश्येज्ज्ञातिभेदश्च न स्या\- द्धर्मो न स्यान्नैव चैवं कृते त्वाम्।\]  
एतत्कार्ये तव सर्वप्रधानं तेषां तुष्टिः शकुनेश्चावमानः ॥  
एवं शेषं यदि पुत्रेषु ते स्या\- देतद्राजंस्त्वरमाणः कुरुष्व।  
अथैतदेवं न करोषि राजन् ध्रुवं कुरूणां भविता विनाशः ॥  
नहि क्रुद्धो भीमसेनोऽर्जुनो वा शेषं कुर्याच्छात्रवाणामनीके।  
येषां योद्धा सव्यसाची कृतास्त्रो धनुर्येषां गाण्डिवं लोकसारम् ॥  
येषां भीमो बाहुशाली च योद्धा तेषां लोके किन्नु न प्राप्यमस्ति।  
उक्तं पूर्वं जातमात्रे सुते ते मया यत्ते हितमासीत्तदानीम् ॥  
पुत्रं त्यजेममहितं कुलस्य हितं परं न च तत्त्वं चकर्थ।  
इदानीं ते हितमुक्तं न चेत्त्व\- मेवं कर्ता परितप्ताऽसि पश्चात् ॥  
यद्येतदेवमनुमन्ता सुतस्ते सम्प्रीयमाणः पाण्डवैरेकराज्यम्।  
तापो न ते भविता प्रीतियोगा\- त्त्वं चेन्न गृह्णासि सुतं सहायैः ॥  
दुर्योधनं त्वहितं वै निगृह्य पाण्डोः पुत्रं प्रकुरुष्वाधिपत्ये।  
`ध्रुवं विनाशस्तव पुत्रेण धीमन् सबन्धुवर्गेण सहैव राजभिः ॥  
चतुर्दशे चैव वर्षे नरेन्द्र कुलक्षयं प्राप्स्यसि राजसिंह।  
तस्मात्कुरुष्वाधिपत्ये नरेन्द्र युधिष्ठिरं धर्मभृतां वरिष्ठम् ॥'  
अजातशत्रुर्हि विमुक्तरागो धर्मोणेमां पृथिवीं शास्तु राजन्।  
ततो राजन्पार्थिवाः सर्व एव वैश्या इवास्मानुपतिष्ठन्तु सद्यः ॥  
दुर्योधनः शकुनिः सूतपुत्रः प्रीत्या राजन्पाण्डुपुत्रान्भजन्तु।  
दुःशासनो याचतु भीमसेनं सभामध्ये द्रुपदस्यात्मजां च ॥  
युधिष्ठिरं त्वं परिसान्त्वयस्व राज्ये चैनं स्थापयस्वाभिपूज्य।  
त्वया पृष्टः किमहमन्यद्वदेय\- मेतत्कृत्वा कृतकृत्योसि राजन् ॥  


धृतराष्ट्र उवाच।  

एतद्वाक्यं विदुर यत्ते सभाया\- मिह प्रोक्तं पाण्डवान्प्राप्य मां च।  
हितं तेषामहितं मामकाना\- मेतत्सर्वं मम नावैदि चेतः ॥  
इदं त्विदानीं गत एव निश्चितं तेषामर्थे पाण्डवानां यदात्थ।  
तेनाद्य मन्ये नासि हितो ममेति कथं हि पुत्रं पाण्डवार्थे त्यजेयम् ॥  
असंशयं तेऽपि ममैव पुत्रा दुर्योधनस्तु मम देहात्प्रमूतः।  
स्वं वै देहं परहेतोस्त्यजेति कोनु ब्रूयात्समतामन्ववेक्षन् ॥  
स मां जिह्मं विदुर सर्वं ब्रवीपि मन्युं तेऽहमधिकं धारयामि।  
यथेच्छकं गच्छ वा तिष्ठ वा त्वं सुसान्त्व्यमानाऽप्यसती स्त्री जहाति ॥  


वैशेपायन उवाच।  

एतावदुक्त्वा धृतराष्ट्रोऽन्वपद्य\- दन्तर्वेश्म सहसोत्थाय राजन्।  
नेदमस्तीत्यथ विदुरो भापमाप्पः सम्प्राद्रवद्यत्र पार्था बभूवुः ॥  
इति श्रीमन्महाभारते अरण्यपर्वणि किर्मीरवधपर्वणि चतुर्थोऽध्यायः ॥4॥  

## टिप्पणयः

कौरवाणां पाण्डवधार्तराष्ट्राणां समः पक्षपातशून्यः ॥  
उद्धरेयुः उन्मूलयेयः ॥  
अक्षवत्यां द्यूतकीडायाम् ॥  
उपायं प्रशान्तिप्रकारम्।  
शेषस्याहं परिपश्यामीति झ. ट. पाठः ॥  
अतिसृष्टं दत्तम्।  
स्वकेन धनेनेति शेषः ॥  
एवं कृतेसति त्वाम्प्रति धर्मो न स्यादिति नैव किन्तु स्यादेव ॥  
चकर्थ कृतवान्।  
कर्ता करिष्यसि ॥  
एकराज्यं यदि अनुमन्ता तर्हि तापो न भविता।  
नचेत् यदि नानुमन्ता तर्हि सुतं निगृह्णीष्वेत्यर्थः ॥  
नचेन्निगृह्णीष्व सुतं सुखायेति झ. पाठः।  
तत्र पक्षान्तरमाह दुर्योधनमिति ॥  
नावैति नाङ्गीररोति ॥  
जिह्मं कुटिलम् ॥  
इदं कुलम् ॥  

###### अरण्यपर्व \- अध्याय 005

### ॥  
श्रीः ॥  

## 3.5. अध्यायः 005

## विषयाः

विदुरस्य काम्यकवने पाण्डवसमागमः ॥1॥  
तेन तेषु तत्रस्वागमनकारणनिवेदनम् ॥2॥  

## पाठः



वैशम्पायन उवाच।  

पाण्डवास्तु वने वासमुद्दिश्य भरतर्पभाः।  
प्रययुर्जाह्नवीकूलात्कुरुक्षेत्रं सहानुगाः ॥  
सरस्वतीदृपद्वत्यौ यमुनां च निषेव्य ते।  
ययुर्वननैव वनं सततं पश्चिमां दिशम् ॥  
ततः सरस्वतीकूले समेषु मरुधन्वसु।  
काम्यकं नाम ददृशुर्वनं मुनिजनप्रियम् ॥  
तत्र ते न्यवसन्वीरा वने बहुमृगद्विजे।  
अन्वास्यमाना मुनिभिः सान्त्व्यमानाश्च भारत ॥  
विदुरस्त्वथ पाण्डूनां सदा दर्शनलालसः।  
जगामैकरथेनैव काम्यकं वनमृद्धिमत् ॥  
ततो गत्वा विदुरः काम्यकं त\- च्छीघ्रैरश्वैर्वाहितः स्यन्दनेन।  
ददर्शासीनं धर्मात्मानं विविक्ते सार्धं द्रौपद्या भ्रातृभिर्ब्राह्मणैश्च ॥  
ततोऽपश्यद्विदुरं तूर्णमारा\- दभ्यायान्तं सत्यसन्धः स राजा।  
अथाब्रवीद्धातरं भीमसेनं किन्नु क्षत्ता वक्ष्यतिनः समेत्य ॥  
कच्चिन्नायं वचनात्सौबलस्य समाह्वातुं देवनायोपयाति।  
कच्चित्क्षुद्रः कुशली चाऽयुधानि जेष्यत्यस्माकं पुनरेवाक्षवत्याम् ॥  
समाहूतः केनचिदाहवाय नाहं शक्तो भीमसेनापयातुम्।  
गाण्डीवे च संशयिते कथं नु राज्यप्राप्तिः संशयिता भवेन्नः ॥  


वैशम्पायन उवाच।  

तत उत्थाय विदुरं पाण्डवेयाः प्रत्यगृह्णन्नृपते सर्व एव।  
तैः सत्कृतः स च तानाजमीढो यथोचितं पाण्डुपुत्रान्समेयात् ॥  
समाश्वस्तं विदुरं ते नरर्षभा\- स्ततोऽपृच्छन्नागमनाय हेतुम्।  
स चापि तेभ्यो विस्तरतः शशंस यथावृत्तं धृतराष्ट्रेऽम्बिकेये ॥  


विदुर उवाच।  

अवोचन्मां धृतराष्ट्रोऽभिगुप्त\- मजातशत्रो परिगृह्याभिपूज्य।  
एवं गते समतामभ्युपेत्य पथ्यं तेषां मम चैव ब्रवीहि ॥  
मयाप्युक्तं यत्क्षमं कौरवाणां हितं पथ्यं धृतराष्ट्रस्य चैव।  
तद्वै पथ्यं तन्मनो नाभ्युपैति ततश्चाहं क्षममन्यन्न मन्ये ॥  
परं श्रेयः पाण्डवेया मयोक्तं न मे तच्च शुतवानाम्बिकेयः।  
यथाऽऽतुरस्येव हि पथ्यमौपधं न रोचनते स्मास्य तदुच्यमानम् ॥  
न श्रेयसे यततेऽजातशत्रो स्त्री श्रोत्रियस्येव गृहे प्रदुष्टा।  
ध्रुवं न रोचेद्भरतर्षभस्य पतिः कुमार्या इव षष्टिवर्षः ॥  
ध्रुवं विनाशो नृप कौरवाणां न वै श्रेयो धृतराष्ट्रः परैति।  
यथा च पर्णे पुष्करस्यावसिक्तं जलं न तिष्ठेत्पथ्यमुक्तं तथाऽस्मिन् ॥  
ततः क्रुद्धो धृतराष्ट्रोऽब्रवीन्मां यस्मिञ्श्रद्धा तव तत्र प्रयाहि।  
नाहं भूयः कामये त्वां सहायं महीमिमां पालयितुं पुरं वा ॥  
सोहं त्यक्तो धृतराष्ट्रेण राज्ञा प्रशासितुं त्वामुपयातो नरेन्द्र।  
तद्वै सर्वं यन्मयोक्तं सभायां तद्धार्यतां यत्प्रवक्ष्यामि भूयः ॥  
क्लेशैस्तीर्व्रर्युज्यमानः सपत्नैः क्षमां कुर्वन्कालमुपासते यः।  
संवर्धयन्स्तोकमिवाग्रिमात्मवान् स वै भुङ्क्ते पृथिवीमेक एव ॥  
यस्याविभक्तं वसु राजन्सहायै\- स्तस्य दुःखस्यांशभाजः सहायाः।  
सहायानामेष सङ्ग्रगणेऽभ्युपायः सहायाप्तौ पृथिवीप्राप्तिमाहुः ॥  
सत्यं श्रेष्टं पाण्डवा निष्प्रलापं तुल्यं चान्नं सह भोज्यं सहायैः।  
आत्मा चैषामग्रतो नातिवर्ते देवं वृत्तिर्वर्धते भूमिपाल ॥  


युधिष्ठिर उवाच।  

एवं करिष्यामि यथा ब्रवीपि परां बुद्धिमुपगम्याप्रमत्तः।  
यच्चाप्यन्यद्देशकालोपपन्नं तद्वै वाच्यं तत्करिष्यामि कृत्स्नम् ॥  
इति श्रीमन्महाभारते अरण्यपर्वणि किर्मीरवधपर्वणि पञ्चमोऽध्यायः ॥5॥  

## टिप्पणयः

मरुधन्वसु मरुषु निर्जलदेशेषु।  
धन्वसु जाङ्गलदेशेषु ॥  
अपयातुं निवर्तितुम्।  
संशयिते पणीकृतेसति।  
कथं नः राज्यप्राप्तिर्यतः संशयिता।  
गाण्डीवनाशादित्यर्थः ॥  
अभिगुप्तं अभिरक्षितारम्।  
हितोपदेशेनेति शेषः।  
कर्तरिक्तः।  
ब्रहीहीत्यवोचदिति सम्बन्धः ॥  
अन्यत् साम्नोऽन्यत् वैरम् ॥  
परैति परामृशति।  
पुष्करस् कमलस्य ॥  
श्रद्धा इष्टोयमिति धीः ॥  
धार्यतां न विस्मर्तव्यम् ॥  
उपासते उपास्ते प्रतीक्षते।  
तृणैः स्तोकं अग्निमिव आत्मानं सहायसम्पत्त्या संवर्धयन्।  
सहायार्जनोपायमाह यस्येति।  
अविभक्तं साधारणम्।  
वसु वित्तम् ॥  

###### अरण्यपर्व \- अध्याय 006

### ॥  
श्रीः ॥  

## 3.6. अध्यायः 006

## विषयाः

विदुरविप्रयोगखिन्नेन धृतराष्ट्रेण तदाह्वानाय सञ्जयप्रेषणम् ॥1॥  
सञ्जयाहूतेन विदुरेण पुनर्धृतराष्ट्रम्प्रत्यागमनम् ॥2॥  

## पाठः



वैशम्पायन उवाच।  

गते तु विदुरे राजन्नाश्रमं पाण्डवान्प्रति।  
धृतराष्ट्रो महाप्राज्ञः पर्यतप्यत दुर्मनाः ॥  
\[विदुरस्य प्रभावं च सन्धिविग्रहकारितम्।  
विवृद्धिं च परां मत्वा पाण्डवानां भविष्यति ॥\]  
स सभाद्वारमागम्य विदुरस्मारमोहितः।  
समक्षं पार्थिवेनद्राणां विसञ्ज्ञः प्रापतद्भुवि ॥  
स तु लब्ध्वा चिरात्सञ्ज्ञां समुत्थाय महीतलात्।  
समीपोपस्थितं राजा सञ्जयं वाक्यमब्रवीत् ॥  
भ्राता मम सुहृच्चैव साक्षाद्धर्म इवापरः।  
तस्य स्मृत्याऽद्य सुभृशं हृदयं दीर्यतीवमे ॥  
तमानय स्वधर्मज्ञं मम भ्रातरमाशु वै।  
इति ब्रुवन्स नृपतिः कृपणं पर्यदेवयत् ॥  
पश्चात्तापाभिसन्तप्तो विदुरस्मारमोहितः।  
भ्रातृश्नेहादिदं राजा सञ्जयं वाक्यमब्रवीत् ॥  
गच्छ सञ्जय जानीहि भ्रातरं विदुरं मम।  
यदि जीवति रोषेण मया पापेन निर्धुतः ॥  
न हि तेन मम भ्रात्रा सुसूक्ष्ममपि किञ्चन।  
व्यलीकं कृतपूर्वं वै प्राज्ञेनामितबुद्धिना ॥  
स व्यलीकं कथं प्राप्तो मत्तः परमबुद्धिमान्।  
न जह्माज्जीवितं प्राज्ञ तं गच्छानय सञ्जय ॥  
तस्य तद्वचनं श्रुत्वा राज्ञस्तमनुमान्य च।  
सञ्जयो बाढमित्युक्त्वा प्राद्रवत्काम्यकं प्रति  
सोऽचिरेण समासाद्य तद्वनं यत्र पाण्डवाः।  
रौरवाजिनसंवीतं ददर्शाथ युधिष्ठिरम् ॥  
विदुरेण सहासीनं ब्राह्मणैश्च सहस्रशः।  
भ्रातृभिश्चाभिसङ्गुप्तं देवैरिव पुरन्दरम् ॥  
युधिष्ठिरमुपागम्य पूजयामास सञ्जयः।  
भीमार्जुनयमाश्चापि तद्युक्तं प्रतिपेदिरे ॥  
राज्ञा पृष्टः स कुशलं सुखासीनश्च सञ्जयः।  
शशंसागमने हेतुमिदं चैवाब्रवीद्वचः ॥  


सञ्जय उवाच।  

राजा स्मरति ते क्षत्तर्धृतराष्ट्रोऽम्बिकासुतः।  
तं पश्य गत्वा त्वं क्षिप्रं सञ्जीवय च पार्थिवम् ॥  
सोऽनुमान्य नरश्रेष्ठान्पाण्डवान्कुरुनन्दनान्।  
नियोगाद्राजसिंहस्य गन्तुमर्हसि सत्तम् ॥  
एवमुक्तस्तु विदुरो धीमान्स्वजनवत्सलः।  
युधिष्ठिरस्यानुमते पुनरायाद्गजाह्वयम् ॥  
तमब्रवीन्महातेजा धृतराष्ट्रोऽम्बिकासुतः।  
दिष्ट्या प्राप्तोसि धर्मज्ञ दिष्ट्या स्मरसि मेऽनघ ॥  
अद्य चाहं दिवारात्रौ त्वत्कृते भरतर्षभ।  
प्रजागरे प्रपश्यामि विचित्रं देहमात्मनः ॥  


वैशम्पायन उवाच।  

सोङ्कमानीय विदुरं मूर्धन्याघ्राय चैव ह।  
क्षम्यतामिति चोवाचयदुक्तोसि मयाऽनघ ॥  


विदुर उवाच।  

क्षान्तमेव मया राजन्गुरुर्मे परमो भवान्।  
तथाऽहमागतः शीघ्रं त्वद्दर्शनपरायणः ॥  
भवन्ति हि नरव्याघ्र पुरुषा धर्मचेतनाः।  
दीनानुकम्पिनो राजन्नात्र कार्या विचारणा ॥  
पाण्डोः पुत्रा यादृशास्ते तादृशा मे सुतास्तव।  
दीना इतीव मे बुद्धिरभिपन्नाऽद्य तान्प्रति ॥  


वैशम्पायन उवाच।  

अन्योन्यमनुनीयैवं भ्रातरौ द्वौ महाद्युती।  
विदुरो धृतराष्ट्रश्च लेभाते परमां मुदम् ॥  
इति श्रीमन्महाभारते अरण्यपर्वणि किर्मीरवधपर्वणि षष्ठोऽध्यायः ॥6॥  

## टिप्पणयः

महाप्राज्ञः विदुरेपदेशे स्थितानां जयो भविष्यतीति जानन् ॥  
सन्धिविग्रहकारितं सन्धिविग्रहादिनीतिज्ञत्वकृतम्।  
भविष्यति आगामिनि काले ॥  
निर्धुतः निःसारितः ॥  
व्यलीकं अप्रियम् ॥  
त्यक्ष्यामि जीवितमिति झ. पाठः ॥  

###### अरण्यपर्व \- अध्याय 007

### ॥  
श्रीः ॥  

## 3.7. अध्यायः 007

## विषयाः

विदुरस्य पुनरागमनेन खिद्यता दुर्योधनेन कर्णादिभिरालोचनम् ॥1॥  
कर्णादिषु समालोच्य पाण्डवजिघांसया प्रस्थितेषु तदा समागतेन श्रीव्यासेन तेषां प्रतिषेधनम् ॥2॥  

## पाठः



वैशम्पायन उवाच।  

श्रुत्वा च विदुरं प्राप्तं राज्ञा च परिसान्त्वितम्।  
धृताराष्ट्रात्मजो राजा पर्यतप्यत दुर्मतिः ॥  
स सौबलेयमानाय्य कर्णदुःशासनौ तथा।  
अब्रवीद्वचनं राजा प्रविश्याबुद्धिजं तमः ॥  
एष प्रत्यागतो मन्त्री धृतराष्ट्रस्य सम्मतः।  
विदुरः पाण्डुपुत्राणां सुहृद्विद्वान्हिते रतः ॥  
यावदस्य पुनर्बुद्धिं विदुरो नापकर्षति।  
पाण्डवानयने तावन्मन्त्रयध्वं हितं मम ॥  
अथ पश्याम्यहं पार्थान्प्राप्तानिह कथञ्चन।  
पुनः शोषं गमिष्यामि निरसुर्निष्परिग्रहः ॥  
विषमुद्बन्धनं चैव शस्त्रमग्निप्रवेशनम्।  
करिष्ये न हि तानृद्धान्पुनर्द्रष्टुमिहोत्सहे ॥  


सुकुनिरुवाच।  

किं बालिशमतिं राजन्नास्थितोसि विशाम्पते।  
गतास्ते समयं कृत्वा नैतदेवं भविष्यति ॥  
सत्यवाक्येः स्विताः सर्वे पाण्डवा भरतषभ।  
पितुस्ते वचनं तात न ग्रहीष्यन्ति कर्हिचिति ॥  
अथवा ते ग्रहीष्यन्ति पुनरेष्यन्ति वा पुरम्।  
निरस्य समयं सर्वे पणोऽस्माकं भविष्यति ॥  
सर्वे भवामो मध्यस्था राज्ञश्छन्दानुवर्तिनः।  
छिद्रं बहु प्रपश्यन्तः पाण्डवानां सुसंवृताः ।  


दुःशासन उवाच।  

एवमेतन्महाप्राज्ञ यथा वदसि मातुल।  
नित्यं हि मे कथयतस्तव बुद्धिर्विरोचते ॥  


कर्ण उवाच।  

काममीक्षामहे सर्वे दुर्योधन तवेप्सितम्।  
ऐकमत्यं हि नो राजन्सर्वेषामेव लक्षये ॥  
\[नागमिष्यन्ति ते धीरा अकृत्वा कालसंविदम्।  
आगमिष्यन्ति चेन्मोहात्पुनर्द्यूतेन ताञ्जय ॥\]  


वैशम्पायन उवाच।  

एवमुक्तस्तु कर्णेन राजा दुर्योधनस्तदा।  
नातिहृष्टमनाः क्षिप्रमभवत्स पराङ्मुखः ॥  
उपलभ्य ततः कर्णो विवृत्य नयने शुभे।  
रोषाद्दुःशासनं चैव सौबलं च तमेव च ॥  
उवाच परमक्रुद्ध उद्यम्यात्मानमात्मना।  
अथो मम मतं यत्तु तन्निबोधत भूमिपाः ॥  
प्रियं सर्वे करिष्यामो राज्ञः किं करवामहे।  
न चास्य शक्नुमः स्थातुं प्रिये सर्वे ह्यतन्द्रिताः ॥  
वयं तु शस्त्राण्यादाय रथानास्थाय दंशिताः।  
गच्छामः सहिता हन्तुं पाण्डवान्वनगोचरान् ॥  
तेषु सर्वेषु शान्तेषु गतेष्वविदितां गतिम्।  
निर्विवादा भविष्यन्ति धार्तराष्ट्रास्तथा वयम् ॥  
यावदेव परिद्यूना यावच्छोकपरायणाः।  
यावन्मित्रविहीनाश्च तावद्गच्छाम माचिरम् ॥  
तस्यतद्वचनं श्रुत्वा पूजयन्तः पुनः पुनः।  
प्रहृष्टमनसः सर्वे प्रत्यूचुः सूतजं तदा ॥  
एवमुक्त्वा सुसंरब्धा रथैः सर्वे पृथक्पृथक्।  
निर्ययुः पाण्डवान्हन्तुं सहिताः कृतनिश्चयाः ॥  
तान्प्रस्थितान्परिज्ञाय कृष्णद्वैपायनः प्रभुः।  
आजगाम विशुद्धात्मा दृष्ट्वा दिव्येन चक्षुषा ॥  
प्रतिषिध्याथ तान्सर्वान्भगवाँल्लोकपूजितः।  
प्रज्ञाचक्षुषमासीनमुवाचाभ्येत्य सत्वरम् ॥  
इति श्रीमन्महाभारते अरण्यपर्वणि किर्मीरवधपर्वणि सप्तमोऽध्यायः ॥7॥  

## टिप्पणयः

तमो रागद्वेषात्मकं मोहम् ॥  
करिष्ये स्वीकरिष्ये।  
ऋद्धान् ऋद्धिमतः ॥  
पणः कार्याकार्यविवेकलक्षणो व्यवहारः ॥  
छिद्रं समयातिक्रमदोषम् ॥  
उपलभ्य दुर्योधनाशयमिति शेषः ॥  
उद्यम्योत्क्षिष्य।  
आत्मानं देहम् ॥  
प्रियं चिदीर्षामो नतु शक्नुमः प्रिये स्थातुमिति सम्बन्धः।  
धृतराष्ट्रेण निरुद्धत्वात् ॥  
परिद्यूनाः खिन्ना वर्जितविजिगीषा वा ॥  
बाढमित्येव ते सर्वे इति झ. फाठः ॥  

###### अरण्यपर्व \- अध्याय 008

### ॥  
श्रीः ॥  

## 3.8. अध्यायः 008

## विषयाः

तदा समागतेन व्यासेन धृतराष्ट्रम्प्रति पाण्डवैः सह विरोधस्यानर्थहेतुत्वकथनपूर्वकं तैः सह शमविधानम् ॥1॥  

## पाठः



व्यास उवाच।  

धतराष्ट्र महाप्राज्ञ निबोध वचनं मम।  
वक्ष्यामि त्वां कौरवाणां सर्वेषां हितमुत्तमम् ॥  
न मे प्रियं महाबाहो यद्गताः पाण्डवा वनम्।  
निकृत्त्या निकृताश्चैव दुर्योधनपुरोगमैः ॥  
ते स्मरन्तः परिक्लेशान्वर्षे पूर्णे त्रयोदशे।  
विमोक्ष्यन्ति विषं क्रुद्धाः कौरवेयेषु भारत ॥  
तदयं किन्नु पापात्मा तव पुत्रः सुमन्दधीः।  
पाण्डवान्नित्यसङ्क्रुद्धो राज्यहेतोर्जिघांसति ॥  
वार्यतां साध्वयं मूढः शमं गच्छतु ते सुतः।  
वनस्थांस्तानयं हन्तुमिच्छन्प्राणान्विमोक्ष्यति ॥  
यथाऽऽह विदुरः प्राज्ञो यथा भीष्मो यथा वयम्।  
यथा कृपश्च द्रोणश्च तथा साधु विधीयताम् ॥  
विग्रहो हि महाप्राज्ञ स्वजनेन विगर्हितः।  
अधर्म्यमयशस्यं च मा राजन्प्रतिपद्यथाः ॥  
समीक्षा यादृशी ह्मस्य पाण्डवान्प्रति भारत।  
उपेक्ष्यमाणा सा राजन्महान्तमनयं व्रजेत् ॥  
अथवाऽयं सुमन्दात्मा वनं गच्छतु ते सुतः।  
पाण्डवैः सहितो राजन्नेक एवासहायवान् ॥  
ततः संसर्गजः स्नेहः पुत्रस्य तव पाण्डवैः।  
यदि स्यात्कृतकृत्यस्त्वं भवेथाः पुरषर्षभ ॥  
अथवा जायमानस्य यच्छीलमनुजायते।  
श्रूयते तन्महाराज नामृतस्यापसर्पति ॥  
कथं वा मन्यते भीष्मो द्रोणोऽथ विदुरोपिवा।  
भवान्वाऽत्र परं कार्यं पुरा चार्थो निवर्तते ॥  
इति श्रीमन्महाभारते अरण्यपर्वणि किर्मीरवधपर्वणि अष्टमोऽध्यायः ॥8॥  

## टिप्पणयः

निकृताः निर्जिताः ॥  
विषमिव विषं शस्त्रम् ॥  
समीक्षा विचारपूर्विका बुद्धिः ॥  
एतदपि दुर्घटमित्याह अथवेति ॥  

###### अरण्यपर्व \- अध्याय 009

### ॥  
श्रीः ॥  

## 3.9. अध्यायः 009

## विषयाः

व्यासेन धृतराष्ट्रम्प्रति पुत्रस्नेहस्य दुस्त्यजत्वे दृष्टान्तत्वेन सुरभ्युपाख्यानाख्यानपूर्वकं कौरवाणां जीवितस्य पाण्डवैः सह शमाधीनत्वाभिधानम् ॥1॥  

## पाठः



धृतराष्ट्र उवाच।  

भगवन्नाहमप्येतद्रोचये द्यूतसम्भवम्।  
मन्ये तद्विधिनाऽऽकृष्य कारितोस्मीति वै मुने ॥  
नैतद्रोचयते भीष्मो न द्रोणो विदुरो न च।  
गान्धार्या नेष्यते द्यूतं तत्र मोहात्प्रवर्तितम् ॥  
परित्यक्तुं न शक्नोमि दुर्योधनमचेतनम्।  
पुत्रस्नेहेन भगवञ्जानन्नपि यतव्रत ॥  


व्यास उवाच।  

वैचित्रवीर्य नृपते सत्यमाह यथा भवान्।  
दृढं विझः परं पुत्रं परं पुत्रान्न विद्यते ॥  
इन्द्रोप्यश्रुनिपातेन सुरभ्या प्रतिबोधितः।  
अन्यैः समृद्धैरप्यर्थैर्न सुतानमन्यते परम्।  
अत्र ते वर्तयिष्यामि गहदाख्यानमुत्तमम्।  
सुरभ्याश्चैव संवादमिन्द्रस्य च विशाम्पते ॥  
त्रिविष्टपगता राजन्सुरभी प्रारुदत्किल।  
गवां माता पुरा तात तामिन्द्रोऽन्वकृपायत ॥  


इन्द्र उवाच।  

किमिदं रोदिषि शुभे कच्चित्क्षेमं दिवौकसाम्।  
मनुष्येष्वथवा गोषु नैतदल्पं भविष्यति ॥  


सुरभिरुवाच।  

विनिपातो न वः कश्चिद्दृश्यते त्रिदशाधिप।  
अहं तु पुत्रं शोचामि तेन रोदिमि कौशिक ॥  
पश्यैनं कर्षकं क्षुद्रं दुर्बलं मम पुत्रकम्।  
प्रतोदेनाभिनिघ्नन्तं लाङ्गलेन च पीडितम्।  
निषीदमानं सोत्कण्ठं वध्यमानं सुराधिप ॥  
`एनं दृष्ट्वा भृशं श्रान्तं वध्यमानं सुराधिप।'  
कृपाविष्टाऽस्मि देवेन्द्र मनश्चोद्वेपते मम ॥  
एकस्तत्रबलोपेतो धुरमुद्वहतेऽधिकाम्।  
अपरोप्यबलप्राणः कृशो धमनिसन्ततः।  
कृच्छ्रादुद्वहते भारं तं वै शोचामि वासव ॥  
वध्यमानः प्रतोदेन तुद्यमानः पुनः पुनः।  
नैव शक्नोति तं भारमुद्वोढुं पश्य वासव ॥  
ततोऽहं तस्य शोकार्ता विरौमि भृशदुःखिता।  
अश्रूण्यावर्तयन्ती च नेत्राभ्यां करुणायती ॥  


शक्र उवाच।  

तव पुत्रसहस्रेषु पीड्यमानेषु शोभने।  
किं कृपायितवत्यत्र पुत्र एको निपीड्यते ॥  


सुरभिरुवाच।  

यदि पुत्रसहस्राणि सर्वत्रसमतैव मे।  
दीनस्य तु सतः शक्र पुत्रस्याभ्यधिकाकृपा ॥  


व्यास उवाच।  

तदिन्द्रः सुरभेर्वाक्यं निशम्य भृशविस्मितः।  
जीवितेनापि कौरव्य मेनेऽभ्यधिकमात्मजम् ॥  
प्रववर्ष च तत्रैव सहसा तोयमुल्वणम्।  
कर्षकस्याचरन्विघ्नं भगवान्पाकशासनः ॥  
तद्यथा सुरभिः प्राह सममेवास्तु ते तथा।  
सुतेषु राजन्सर्वेषु हीनेष्वभ्यधिका कृपा ॥  
यादृशो मे सुतः पाण्डुस्तादृशो मेऽसि पुत्रक।  
विदुरश्च महाप्राज्ञः स्नेहादेतद्ब्रवीम्यहम् ॥  
चिराय तव पुत्राणां शतमेकश्च भारत।  
पाण्डौः पञ्चैव लक्ष्यन्ते तेऽपि मन्दाःसुदुःखिताः ॥  
कथं जीवेयुरत्यन्तं कथं वर्धेयुरित्यपि।  
इति दीनेषु पार्थेषु मनो मे परितप्यते ॥  
यदि पार्थिव कौख्याञ्जीवमानानिहेच्छसि।  
दुर्योधनस्तव सुतः शमं गच्छतु पाण्डवैः ॥  
इति श्रीमन्महाभारते अरण्यपर्वणि किर्मीरवधपर्वणि नवमोऽध्यायः ॥9॥  

## टिप्पणयः

सुरभ्या देवधेन्वा ॥  
अन्वकृपायत अनुकम्पितवान् ॥  
कौशिक हे इन्द्र ॥  
प्रतोदेन तीक्ष्णाग्रलोहवता दण्डेन ॥  
धुरं भारम्।  
धमनिसन्ततः शिराभिर्व्याप्तः।  
निर्मांस इत्यर्थः ॥  
वधो दण्डाघातेन।  
तोदः प्रतोदेन ॥  
कृपायितवती कृपाङ्कृतवती।  
पुत्र एको निपीड्यते बहुषु पुत्रेषु एकः कश्चित् निपीड्यत एवेत्यर्थः ॥  
उल्वणं उत्कटम् ॥  
मन्दा\- त्वत्पुत्रवत्कपटानभिज्ञाः ॥  

###### अरण्यपर्व \- अध्याय 010

### ॥  
श्रीः ॥  

## 3.10. अध्यायः 010

## विषयाः

धृतराष्ट्रेण दुर्योधनानुशासनं प्रार्थितेन व्यासेन तत्रागमिष्यन्तं मैत्रेयप्रति तत्प्रार्थनाविधानपूर्वकं स्वावासम्प्रति गमनम् ॥1॥  
तत्रागतेन मैत्रेयेण ऊर्वास्फालनपूर्वकं स्ववचनमनादृतवतो दुर्योधनस्य भीमसेनगदया तवोरुभेदो भूयादिति शापदानम् ॥2॥  

## पाठः



धृतराष्ट्र उवाच।  

एवमेतन्महाप्राज्ञ यथा वदसि मां मुने।  
अहं चैव विजानामि सर्वे चेमे नराधिपाः ॥  
भवांश्च मन्यते साधु यत्कुरूणां सुखोदयम्।  
तदेव विदुरोऽप्याह भीष्मो द्रोणश्च मां मुने ॥  
यदित्वहमनुग्राह्यः कौरव्येषु दया यदि।  
अन्वशाधि दुरात्मानं पुत्रं दुर्योधनं मम ॥  


व्यास उवाच.  
अयमायाति वै राजन्मैत्रेयो भगवानृषिः।  
अन्वीक्ष्य पाण्डवान्भ्रातृनिहैवाऽस्मद्दिदृक्षया ॥  
एष दुर्योधनं पुत्रं तव राजन्महानृषिः।  
अनुशास्ता यथान्यायं शमायास्य कुलस्य च ॥  
ब्रूयाद्यदेष कौरव्य तत्कार्यमविशङ्कया।  
अक्रियायां तु कार्यस्य पुत्रं ते शप्स्यते रुषा ॥  


वैशम्पायन उवाच।  

एवमुक्त्वा ययौ व्यासो मैत्रेयः प्रत्यदृश्यत।  
पूजया प्रतिजग्राह सपुत्रस्तं नराधिपः ॥  
कृत्वाऽर्ध्याद्याः क्रियाः सर्वा विश्रान्तं मुनिसत्तमम् प्रश्रयेणाब्रवीद्राजा धृतराष्ट्रोऽम्बिकासुतः ॥  
सुखेनागमनं कच्चिद्भगवन्कुरुजाङ्गले।  
कच्चित्कुशलिनो वीरा भ्रातरः पञ्च पाण्डवाः ।  
समये स्थातुमिच्छन्ति कच्चिच्च भरतर्षभाः।  
कच्चित्कुरूणां सौभ्रात्रमव्युच्छिन्नं भविष्यति ॥  


मैत्रेय उवाच।  

तीर्थयात्रामनुक्रामन्प्राप्तोऽस्मि कुरुजाङ्गलान्।  
यदृच्छया धर्मराजं दृष्ट्ववान्काम्यके वने ॥  
तं जटाजिनसंवीतं तपोवननिवासिनम्।  
समाजग्मुर्महात्मानं द्रष्टुं मुनिगणाः प्रभो ॥  
तत्राश्रौषं महाराज पुत्राणां तव विग्रहम्।  
अनयं द्यूतरूपेण महाभयमुपस्थितम् ॥  
ततोऽहं त्वामनुप्राप्तः कौरवाणामवेक्षया ॥  
सदा ह्यभ्यधिकः स्नेहः प्रीतिश्च त्वयि मे प्रभो ॥  
नैतदौपयिकं राजंस्त्वयि भीष्मे च जीवति।  
यदन्योन्येन ते पुत्रा विरुध्यन्ते कथञ्चन ॥  
मेढीभूतः स्वयं राजन्निग्रहे प्रग्रहे भवान्।  
किमर्थमनयं घोरमुत्पतन्तमुपेक्षसे ॥  
दस्यूनामिव यद्वृत्तं सभायां कुरुनन्दन।  
तेन न भ्राजसे राजंस्तापसानां समागमे ॥  


वैशम्पायन उवाच।  

ततो व्यावृत्य राजानं दुर्योधनममर्षणम्।  
उवाच श्लक्ष्णया वाचा मैत्रेयो भगवानृपिः ॥  


मैत्रेय उवाच।  

दुर्योधन महाबाहो निबोध वदतां वर।  
वचनं मे महाभाग ब्रुवतो यद्धितं तव ॥  
मा द्रुहः पाण्डवान्राजन्कुरुष्व हितमात्मनः।  
पाण्डवानां कुरूणां च लोकस्य च नरर्षभ ॥  
पाण्डवान्प्राप्य तान्रात्रौ किर्मीरो नाम राक्षसः।  
अवृत्य मार्गं रौद्रात्मा तस्थौ गिरिवाचलः ॥  
तं भीमः समरस्लाघी बलेन बलिनां वरः।  
जघान पशुमारेण व्याघ्रः क्षुद्रमृगं यथा ॥  
पश्य दिग्विजये राजन्यथा भीमेन पातितः।  
जरासन्धो महेष्वासो नागायुतबलो युधि ॥  
सम्बन्धी वासुदेवश्च श्यालाः सर्वे च पार्षताः।  
ते हि सर्वे नरव्याघ्राः शूरा विक्रान्तयोधिनः ॥  
सर्वे नागायुतप्राणा वज्रसंहनना दृढः।  
सत्यव्रतधराः सर्वेसर्वे पुरुषमानिनः ॥  
हन्तारो देवशत्रूणां रक्षसां कामरूपिणाम्।  
हिडिम्बबकमुख्यानां किर्मीरस् च रक्षसः।  
कस्तान्युधि समासीत जरामरणवान्नरः ॥  
तस्य ते शम एवास्तु पाण्डवैर्भरतर्षभ।  
कुरु मे वचनं राजन्मा मृत्युवशमन्वगाः ॥  


वैशम्पायन उवाच।  

एवं तु ब्रुवतस्तस्य मैत्रेयस्य विशाम्पते।  
ऊरुं करिकराकारं करेणाभिजघान तः ॥  
दुर्योधनः स्मितं कृत्वा चरणेनोल्लिखन्महीम्।  
नकिञ्चिदुक्त्वा दुर्मेधास्तस्थौ किञ्चिदवाङ्मुखः ॥  
तमशुश्रूषमाणं तु विलिखन्तं वसुन्धराम्।  
दृष्ट्वा दुर्योधनं राजन्मैत्रेयं कोप आविशत् ॥  
स कोपवशमापन्नो मैत्रेयो मुनिसत्तमः।  
विधिना सम्प्रयुक्तश्च शापायास्य मनो दधे ॥  
ततः स वार्युपस्पृश्य कोपसंरक्तलोचनः।  
मैत्रेयो धार्तराष्ट्रं तमशपद्दुष्टचेतसम् ॥  
यस्मात्त्वं मामनादृत्य नेमां वाचं चिकीर्षसि।  
तस्मादस्यातिमानस्य सद्यः फलमवाप्स्यसि ॥  
त्वदभिद्रोहसंयुक्तं युद्धमुत्पत्स्यते महत्।  
यत्र भीमो गदाघातैस्तवोरुं भेत्स्यते बली ॥  
इत्येवमुक्ते वचने धृतराष्ट्रो महीपतिः।  
प्रसादयामास मुनिं नैतदेवं भवेदिति ॥  


मैत्रेय उवाच।  

शमं यास्यति चेत्पुत्रस्तव राजन्यदा तदा।  
शायो न भविता तात विपरीते भविष्यति ॥  


वैशम्पायन उवाच।  

सविलक्षस्तु राजेन्द्रो दुर्योधनपिता तदा।  
मैत्रेयं प्राह किर्मीरः कथं भीमेन पातितः ॥  


मैत्रेय उवाच।  

नाहं वक्ष्याम्यसूया ते न ते शुश्रूषते सुतः।  
एष ते विदुरः सर्वमाख्यास्यति गते मयि ॥  


वैशम्पायन उवाच।  

इत्येवमुक्त्वा मैत्रेयः प्रातिष्ठत यथागतम्।  
किर्मीरवधसंविग्नो भयं दुर्योधनो ययौ ॥  
॥  
इतिश्रीमन्महाभारते अरण्यपर्वणि किर्मीरवधपर्वणि दशमोऽध्यायः ॥10॥  

## टिप्पणयः

अनुशास्ता अनुशासिष्यति ॥  
अक्रियायां अकरणे।  
कार्यस्य अवश्यकर्तव्यस्य ॥  
यदृच्छया दैवात् ॥  
औपयिकं योग्यम् ॥  
मेढीभूतः खलदामस्तम्भीभूतः।  
प्रग्रहे अनुग्रहे ॥  
व्यावृत् अभिमुखीभूयेत्यर्थः ॥  
पशुमारेण पशुमारणप्रकारेण ॥  
विक्रान्तयोधिनः विक्रान्ताश्च युद्धशीलाश्च ॥  
वज्रसंहननाः वज्रकायाः ॥  

###### अरण्यपर्व \- अध्याय 011

### ॥  
श्रीः ॥  

## 3.11. अध्यायः 011

## विषयाः

मैत्रेयचोदितेन विदुरेण धृतराष्ट्राय भीमकृतकिर्मीरवधप्रकारकथनम् ॥  

## पाठः



धृतराष्ट्र उवाच।  

किर्मीरस्य वधं क्षत्तः श्रोतुमिच्छामि कथ्यताम्।  
रक्षसा भीमसेनस्य कथमासीत्समागमः ॥  


विदुर उवाच।  

शृणु भीमस्य कर्मेदमतिमानषकर्मणः।  
श्रुतपूर्वं मया तेषां कथान्तेषु पुनः पुनः ॥  
इतः प्रयाता राजेन्द्र पाण्डवा द्यूतनिर्जिताः।  
जग्मुस्त्रिभिरहोरात्रैः काम्यकं नाम तद्वनम् ॥  
रात्रौ निशीथे त्वाभीले गतेऽर्धसमये नृप।  
प्रचारे पुरुषादानां रक्षसां घोरकर्मणाम् ॥  
तद्वनं तापसा नित्यमशेषा वनचारिणः।  
दूरात्परिहरन्ति स्म पुरुषादभयात्किल ॥  
तेषां प्रविशतां तत्र मार्गमावृत्य भारत।  
दीप्ताक्षं भीषणं रक्षः मोल्मुकं प्रत्यपद्यत ॥  
बाहू महान्तौ कृत्वा च तथास्यं च भयानकम्।  
स्थितमावृत्यपन्थानं येन यान्ति कुरूद्वहाः ॥  
दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम्।  
सार्करश्मितडिच्चक्रं सबलाकमिवाम्बुदम् ॥  
सृजन्तं राक्षसीं मायां महानादनिनादितम्।  
मुञ्चन्तं विपुलान्नादान्सतोयमिव तोयदम् ॥  
तस्य नादेन सन्त्रस्ताः पक्षिणः सर्वतोदिशम्।  
विमुक्तनादाः सम्पेतुः स्थलजा जलजैः सह ॥  
सम्प्रद्रुतमृगद्वीपिमहिषर्क्षसमाकुलम्।  
तद्वनं तस्य नादेन सम्प्रस्थितमिवाभवत् ॥  
तस्योरुवाताभिहतास्ताम्रपल्लवबाहवः।  
विदूरजाताश्च लताः समाश्लिष्यन्ति पादपान् ॥  
तस्मिन्क्षणेऽथ प्रववौ मारुतो भृशदारुणः।  
रजसा संवृतं तेन नष्टर्क्षमभवन्नभः ॥  
पञ्चानां पाण्डुपुत्राणामविज्ञातो महारिपुः।  
पञ्चानामिन्द्रियाणां तु शोकावेश इवातुलः ॥  
स दृष्ट्वा पाण्डवान्दूरात्कृष्णाजिनसमावृतान्।  
आवृणोत्तद्वनद्वारं मैनाक इव पर्वतः ॥  
तं समासाद्य वित्रस्ता कृष्णा कमललोचना।  
अदृष्टपूर्वं सन्त्रासान्न्यमीलयत लोचने ॥  
दुःशासनकरोत्सृष्टविप्रकीर्णशिरोरुहा।  
पञ्चपर्वतमध्यस्था नदीवाकुलतां गता ॥  
विमुह्यमानां तां तत्र जगृहुः पञ्च पाण्डवाः।  
इन्द्रियाणि प्रसक्तानि विषयेषु यथारतिम् ॥  
अथ तां राक्षसीं मायामुत्थितां घोरदर्शनाम्।  
रक्षोघ्नैर्विविधैर्मन्त्रैर्धौम्यः सम्यक्प्रयोजितैः ॥  
पश्यतां पाण्डुपुत्राणां नाशयामास वीर्यवान्।  
स नष्टमायोऽतिबलः क्रोधविस्फारितेक्षणः ॥  
काममूर्तिधरः क्रूरः कालकल्पो व्यदृश्यत।  
तमुवाच ततो राजा दीर्घप्रज्ञो युधिष्ठिरः ॥  
को भवान्कस्य वा किं ते क्रियतां कार्यमुच्यताम्।  
प्रत्युवाचाथ तद्रक्षो धर्मराजं युधिष्ठिरम् ॥  
अहं वकस्य वै भ्राता किर्मीर इति विश्रुतः।  
वनेऽस्मिन्काम्यके शून्ये निवसामि गतज्वरः ॥  
युधि निर्जित्य पुरुषानाहारं नित्यमाचरन्।  
के यूयमभिसम्प्राप्ता भक्ष्यभूता ममान्तिकम्।  
युधि निर्जित्यवः सर्वान्भक्षयिष्ये गतज्वरः ॥  


विदुर उवाच।  

युधिष्ठिरस्तु तच्छ्रुत्वा वचस्तस्य दुरात्मनः।  
आचचक्षे ततः सर्वं गोत्रनामादि भारत ॥  
पाण्डवो धर्मराजोऽहं यदि ते श्रोत्रमागतः।  
सहितो भ्रातृभिः सर्वैर्भीमसेनार्जुनादिभिः ॥  
हृतराज्यो वने वासं वस्तुं कृतमतिस्ततः।  
वनमभ्यागतो घोरमिदं तव परिग्रहम् ॥  
`विस्मयं परमं गत्वा राक्षसो घोरदर्शनः।'  
किर्मीरस्त्वब्रवीदेनं दिष्ट्या देवैरिदं मम।  
उपपादितमद्येह चिरकालान्मनोरथम् ॥  
भीमसेनवधार्थं हि नित्यमभ्युद्यतायुधः।  
चरामि पृथिवीं कृत्स्नां नैनं चासादयाम्यहम् ॥  
सोयमासादितो दिष्ट्या भ्रातृहा काङ्क्षितश्चिरम्।  
अनेन हि मम भ्राता बको विनिहतः प्रियः ॥  
वैत्रकीयवने राजन्ब्राह्मणच्छद्मरूपिणा।  
विद्याबलमुपाश्रित्य न ह्मस्त्यस्यौरसं बलम् ॥  
हिडिम्बश्च सखा मह्मं दयितो वनगोचरः।  
हतो दुरात्मनाऽनेन स्वसा चास्य हृता पुरा ॥  
सोयमभ्यागतो मूढो ममेदं गहनं वनम्।  
प्रचारसमयेऽस्माकमर्द्धरात्रे स्थिते समे ॥  
अद्यास्य यातयिष्यामि तद्वैरं चिरसम्भृतम्।  
तर्पयिष्यामि च बकं रुधिरेणास्य भूरिणा ॥  
अद्याहमनृणो भूत्वा भ्रातुः सख्युस्तथैव च।  
शान्तिं लब्धास्मि परमां हत्वा राक्षसकण्टकम् ॥  
यदि तेन पुरा मुक्तो भीमसेनो बकेन वै।  
अद्यैनं भक्षयिष्यामि पश्यतस्ते युधिष्ठिर ॥  
एनं हि विपुलप्राणमद्य हत्वा वृकोदरम्।  
सम्भक्ष्य जरयिष्यामि यथाऽगस्त्यो महासुरम् ॥  
एवमुक्तस्तु धर्मात्मा सत्यसन्धो युधिष्ठिरः।  
नैतदस्तीति सक्रोधो भर्त्सयामास राक्षसम् ॥  
ततो भीमो महाबाहुरारुज्यतरसा द्रुमम्।  
दशव्याममथोद्विद्धं निष्पत्रमकरोत्तदा ॥  
चकार सज्यं गाण्डीवं वज्रनिष्पेषगौरवम्।  
निमेषान्तरमात्रेण तथैव विजयोऽर्जुनः ॥  
निवार्य भीमो जिष्णुं तं तद्रक्षो मेघनिःस्वनम्।  
अभिद्रुत्याब्रवीद्वाक्यं तिष्ठतिष्ठेति भारत ॥  
इत्युक्त्वैनमतिक्रुद्धः कक्ष्यामुत्पीड्य पाण्डवः।  
निष्पिष्य पाणिना पाणिं सन्दष्टौष्ठपुटो बली।  
तमभ्यधावद्वेगेन भीमो वृक्षायुधस्तदा ॥  
यमदण्डप्रतीकाशं ततस्तं तस्य मूर्धनि।  
पातयामास वेगेन कुलिशं मघवानिव ॥  
असम्भ्रान्तं तु तद्रक्षः समरे प्रत्यदृश्यत।  
चिक्षेप चोल्मुकं दीप्तमशनिं ज्वलितामिव ॥  
तदुदस्तमलातं तु भीमः प्रहरतां वरः।  
पदा सव्येन चिक्षेप तद्रक्षः पुनराव्रजत् ॥  
किर्मीरश्चापि सहसा वृक्षमुत्पाट्य पाण्डवम्।  
दण्डपाणिरिव क्रुद्धः समरे प्रत्यधावत ॥  
तद्वृक्षयुद्धमभवन्महीरुहविनाशनम्।  
वालिसुग्रीवयोर्भ्रात्रोर्यथा स्त्रीकाङ्क्षिणोः पुरा ॥  
शीर्षयोः पतिता वृक्षा विभिदुर्नैकधा तयोः।  
यथैवोत्पलपत्राणि मत्तयोर्द्विपयोस्तथा ॥  
मूर्ध्निजर्झरभूतास्तु बहवस्तत्र पादपाः।  
चीराणीव व्युदस्तानि रेजुस्तत्र महावने ॥  
तद्वृक्षयुद्धमभवन्महूर्तं भरतर्षभ।  
राक्षसानां च मुख्यस्य नराणामुत्तमस्य च ॥  
ततः शिलां समुत्क्षिप्य भीमस्य युधि तिष्ठतः।  
प्राहिणोद्रासः क्रुद्धो भीमसेनश्चचाल ह ॥  
तं शिलाताडनजडं पर्यधावत राक्षसः।  
बाहुविक्षिप्तकिरणः स्वर्भानुरिव भास्करम् ॥  
तावन्योन्यं समाश्लिश्य प्रकर्षन्तौ परस्परम्।  
उभावपि चकाशेते प्रवृद्धौ वृषभाविव ॥  
तयोरासीत्सुतुमुलः सम्प्रहारः सुदारुणः।  
नखदंष्ट्रायुधवतोर्व्याघ्रयोरिव दृप्तयोः ॥  
दुर्योधननिकाराच्च बाहुवीर्याच्च दर्पितः।  
कृष्णानयनदृष्टश्च व्यवर्धत वृकोदरः ॥  
अभिहत्याथ बाहुभ्यां प्रत्यगृह्णादमर्षितः।  
मातङ्गमिव मातङ्गः प्रभिननकरटामुखम् ॥  
स चाप्येनं ततो रक्षः प्रतिजग्राह वीर्यबान्।  
तमाक्षिपद्भीमसेनो बलेन बलिनां वरः ॥  
तयोर्भुजविनिष्पेषादुभयोर्बलिनोस्तदा।  
शब्दः समभवद्घोरो वेणुस्फोटसमो युधि ॥  
अथैनमाक्षिप्य बलाद्गृद्य मध्ये वृकोदरः।  
धूनयामास वेगेन वायुश्चण्ड इव द्रुमम् ॥  
स भीमेन परामृष्टो दुर्बलो बलिनां रणे।  
व्यस्पन्दत यथाप्राणं विचकर्ष च पाण्डवम् ॥  
तत एनं परिश्रान्तमुपलक्ष्य वृकोदरः।  
योक्रयामास बाहुभ्यां पशुं रशनया यथा ॥  
विनदन्तं महानादं भिन्नभिरीस्वनं बली।  
भ्रामयामास सुचिरं विस्फुरन्तमचेतसम् ॥  
तं विषीदन्तमाज्ञाय राक्षसं पाण्डुनन्दनः।  
प्रगृह्य तरसा दोर्भ्यां पशुमारममारयत् ।  
आक्रम्य च कटीदेशे जानुना राक्षसाधमम्।  
पीडयामास पाणिभ्यां तस्य कण्ठंवृकोदरः ॥  
अथ जर्जरसर्वाङ्गं व्यावृत्तनयनोल्बणम्।  
भूतले भ्रामयामास वाक्यं चेदमुवाच ह ॥  
हिडिम्बबकयोः पाप न त्वमश्रुप्रमार्जनम्।  
करिष्यसि गतश्चापि यमस्य सदनं प्रति ॥  
इत्येवमुक्त्वा पुरुषप्रवीर\- स्तं राक्षसं क्रोधपरीतचेताः।  
विस्रस्तवस्त्राभरणं स्फुरन्त\- मुद्धान्तचित्तं व्यसुमुत्ससर्ज ॥  
तस्मिन्हते तोयदतुल्यरूपे कृष्णां पुरस्कृत्य नरेन्द्रपुत्राः।  
भीमं प्रशस्याथ गुणैरनेकै\- र्हृष्टास्ततो द्वैतवनाय जग्मुः ॥  


विदुर उवाच।  

एवं विनिहतः सङ्ख्ये किर्मोरो मनुजाधिप।  
भीमेन वचनात्तस् धर्मराजस्य कौरव ॥  
ततो निष्कष्टकं कृत्वा वनं तदयराजितः।  
द्रौपद्या सह धर्मज्ञो वसतिं तामुवास ह ॥  
समाश्वास्य च ते सर्वे द्रौपदीं भरतर्षभाः।  
प्रहृष्टमनसः प्रीत्या प्रसशंसुर्वृकोदरम् ॥  
भीमबाहुबलोत्पिष्टे विनष्टे राक्षसे ततः।  
विविशुस्ते वनं वीराः क्षेमं निहतकण्टकम् ॥  
स मया गच्छता मार्गे विनिकीर्णो भयावहः।  
वने महति दुष्टात्मा दृष्टो भीमबलाद्धतः ॥  
तत्राश्रौषमहं चैतत्कर्म भीमस् भारत।  
ब्राह्मणानां कथयतां ये तत्रासन्समागताः ॥  


वैशम्पायन उवाच।  

एवं विनिहतं सङ्ख्ये किर्मीरं रक्षसां वरम्।  
श्रुत्वा ध्यानपरो राजा निशश्वासार्तवत्तदा ॥  

## टिप्पणयः

आभिले भयङ्करे।  
अर्द्धसमयेऽर्द्धज्ञाने गतेसति।  
लोके तन्द्रावति सतीत्यर्थः ॥  
भयानके इतिविश्वः ॥  
दैत्रकीयवने एकचक्रायाम् ॥  
महां मम ॥  
लब्धास्मि लप्स्यामि ॥  
महासुरं वातापिम् ॥  
आरुज्यभङ्त्वा।  
दशव्यामं विस्तारितयोः करयोस्तिर्यगन्तरम्।  
उद्विद्धं उत्पाटितम् ॥  
वज्रेण निष्पेषश्चूर्णीभावो यस्य पर्वतस्य तद्वत् गौरवं गुरुत्वं यस्य तत्तथा ।  
कक्ष्यामुत्पीड्य परिधानवस्त्रं दृढीकृत्य ॥  
उदस्तं उत्क्षिप्तम्।  
अलातं उल्मुकम्।  
रक्षः राक्षसम् ॥  
चीराणि वृक्षद ल्कलानि ॥  
निकारात् परिभवात्।  
कृष्णाया आनय दृष्टं येन स तथा।  
द्रौपद्याकर्षणेन कुपित इत्यर्थः ॥  
प्रभिन्नकटामुखं प्रभिन्ने व्यक्तीभूते करटयोर्गण्डयोर्मुखे मदनिर्गममार्गौ यस्य तम् ॥  
व्यस्पनदत किञ्चिच्चलनं कृतवान् ॥  
योक्रयामास बबन्ध।  
रशनया पशुमिव ॥  
पशुमारं पशुमिव मारयित्वा ॥  

###### अरण्यपर्व \- अध्याय 012

### ॥  
श्रीः ॥  

## 3.12. अध्यायः 012

## विषयाः

श्रीकृष्णेन स्वीयैः सह वने पाण्डवसमीपगमनम् ॥1॥  
अर्जुनेन कृष्णस्तवनम् ॥2॥  
स्वदुखनिवेदनपूर्वकं रुदन्त्या द्रौपद्याः कृष्णेन समाश्वासनम् ॥3॥  

## पाठः



वैशम्पायन उवाच।  

भोजाः प्रव्रजिताञ्श्रुत्वा वृष्णयश्चान्धकैः सह।  
पाण्डवान्दुःखसन्तप्तान्समाजग्मुर्महावने ॥  
पाञ्चालस्य च दायादो धृष्टकेतुश्च चेदिपः।  
केकयाश्च महावीर्या भ्रातरो लोकविश्रुताः ॥  
वने द्रष्टुं ययुः पार्थान्क्रोधामर्षसमन्विताः।  
गर्हयन्तो धार्तराष्ट्रान्किं कुर्म इति चाब्रुवन् ॥  
वासुदेवं पुरस्कृत्य सर्वे ते क्षत्रियर्षभाः।  
परिवार्योपविविशुर्धर्मराजं युधिष्ठिरम्।  
अभिवाद्य कुरुश्रेष्ठं विषण्णः केशवोऽब्रवीत् ॥  


वासुदेव उवाच।  

दुर्योधनस्य कर्णस् शकुनेश्च दुरात्मनः।  
दुःशासनचतुर्थानां भूमिः पास्यति शोणितम् ॥  
एतान्निहत्य समरे ये च तेषां पदानुगाः।  
तांश्च सर्वान्विनिर्जित्य सहितान्स नराधिपान् ॥  
ततः सर्वेऽभिषिञ्चामो धर्मराजं युधिष्ठिरम्।  
निकृत्याऽभिचरन्वध्य एष धर्मः सनातनः ॥  


वैशम्पायन उवाच।  

पार्तानामभिषङ्गेण तथा क्रुद्धं जनार्दनम्।  
अर्जुनः शमयामास दिधक्षन्तमिव प्रजाः ॥  
सङ्क्रुद्धं केशवं दृष्ट्वा पूर्वदेवेषु फल्गुनः।  
कीर्तयामास कर्माणि सत्यकीर्तेर्महात्मनः ॥  
पुरुषस्याप्रमेयस्य सत्यस्यामिततेजसः।  
प्रजापतिपतेर्विष्णोर्लोकनाथस्य धीमतः ॥  


अर्जुन उवाच।  

दशवर्षसहस्राणि यत्रसायङ्गृहो मुनिः।  
व्यचरस्त्वं पुरा कृष्ण पर्वते गन्धमादने ॥  
दशवर्षसहस्राणि दशवर्षशतानि च।  
पुष्करेष्ववसः कृष्णं त्वमपो भक्षयन्पुरा ॥  
ऊर्ध्वबाहुर्विशालायां बदर्यां मधुसूदन।  
अतिष्ठ एकपादेन वायुभक्षः शतं समाः ॥  
कृष्णाजिनोत्तरासङ्गः कृशो धमनिसन्ततः।  
आसीः कृष्ण सरस्वत्यां सत्रेद्वादशवार्षिके ॥  
प्रभासभप्यथासाद्य तीर्थं पुण्यजनार्चितम्।  
तत्र कृष्ण महातेजा दिव्यं वर्षसहस्रकम् ॥  
आतिष्ठस्त्वमथैकेन पादेन नियमस्थितः।  
लोकप्रवृत्तिहेतोस्त्वमिति व्यासो ममाब्रवीत् ॥  
क्षेत्रज्ञः सर्वभूतानामादिरन्तश्च केशवं।  
निधानं तपसां कृष्ण यज्ञस्त्वं च सनातनः ॥  
`योगकर्ता हृषीकेशः साङ्ख्यकर्ता सनातनः।  
शीलस्त्वं सर्वयोगानां करणं नियमस्य च' ॥  
निहत्य नरकं भौममाहृत्य मणिकुण्डले।  
प्रथमोत्पादितं कृष्ण मेध्यमश्वमवासृजः ॥  
कृत्वातत्कर्म लोकानामृषभः सर्वलोकजित्।  
अवधीस्त्वं रणे सर्वान्समेतान्दैत्यदानवान् ॥  
ततः सर्वेश्वरत्वं च सम्प्रदाय शचीपतेः।  
मानुषेषु महाबाहो प्रादुर्भूतोऽसि केशव ॥  
स त्वं नारायणो भूत्वा हरिरासीः परन्तप।  
ब्रह्मा सोमश्च सूर्यश्च धर्मो धाता यमोऽनलः ॥  
वायुर्वैश्रवणो रुद्रः कालः खं पृथिवी दिशः।  
अजश्चराचरगुरुः स्रष्टा त्वं पुरुषोत्तम ॥  
तुरायणादिभिर्देव क्रतुभिर्भूरदक्षिणैः।  
अयजो भूरितेजा वै कृष्ण चैत्ररथे वने ॥  
शतं शतसहस्राणि सुवर्णस्य जनार्दन।  
एकैकस्मिंस्तदा यज्ञे परिपूर्णानि दत्तवान् ॥  
अदितेरपि पुत्रत्वमेत्य यादवनन्दन।  
त्वं विष्णुरिति विख्यात इन्द्रादवरजो विभुः ॥  
शिशुर्भूत्वा दिवं खं च पृथिवीं च परन्तप।  
त्रिभिर्विक्रमणैः कृष्ण क्रान्तवानसि तेजसा ।  
सम्प्राप्य दिवमाकाशमादित्यस्यन्दने स्थितः।  
अत्यरोचश्च भूतात्मन्भास्करं स्वेन तेजसा ॥  
प्रादुर्भावसहस्रेषु तेषुतेषु त्वया विभो।  
अधर्मरुचयः कृष्ण निहताः शतशोऽसुराः ॥  
सादिता मौखाः पाशा निशुम्भनरकौ हतौ।  
कृतः क्षेमः पुनः पन्थाः पुरं प्राग्ज्योतिषं प्रति ॥  
जारूथ्यामाहुतिः क्राथः शिशुपालो नृपैः सह।  
जरासन्धश्च शैब्यश्च शतधन्वा च निर्जितः ॥  
तथा पर्जन्यघोषेण रथेनादित्यवर्चसा।  
अहार्षी रुक्मिणीं भैष्मीं रणे निर्जित्य रुक्मिणे ॥  
इन्द्रद्युम्नो हतः कोपाद्यवनश्च कशेरुमान्।  
हतः सौभपतिः साल्वस्त्वया सौभं च पातितम् एवमेते युधि हता भूयश्चान्याञ्शृमुष्व ह।  
इरावत्यां हतो भोजः कार्तवीर्यसमो युधि।  
गोपतिस्तालकेतुश्च त्वया विनिहतावुभौ ॥  
तां च भोगवतीं पुण्यामृषिकान्तां जनार्दन।  
द्वारकामात्मसात्कृत्वा समुद्रं गमयिष्यसि ॥  
न क्रोधो न च मात्सर्यं नानृतं मधुसूदन।  
त्वयि तिष्ठति दाशार्ह न नृशंस्यं कुतोऽनृजु ॥  
आसीनं चैत्यमध्ये त्वां दीप्यमानं स्वतेजसा।  
आगम्य ऋषयः सर्वेऽयाचन्ताभयमच्युत ॥  
युगान्ते सर्वभूतानि सङ्क्षिप्य मधुसूदन।  
आत्मनैवात्मसात्कृत्वा जगदासीः परन्तप ॥  
युगादौ तव वार्ष्णेय नाभिपद्मादजायत।  
ब्रह्मा चराचरगुरुर्यस्येदं सकलं जगत्।  
तं हन्तुमुद्यतौ घोरौ दानवौ मधुकैटभौ ॥  
तयोर्व्यतिक्रमं दृष्ट्वा क्रुद्धस्य भवतो हरेः।  
ललाटाज्जातवाञ्शम्भुः शूलपाणिस्त्रिलोचनः ॥  
इत्थं तावपि देवेशौ त्वच्छरीरसमुद्भवौ।  
त्वन्नियोगकरावेताविति मे नारदोऽब्रवीत् ॥  
तथा नारायण पुरा क्रतुभिर्भूरिदक्षिणैः।  
इष्टवांस्त्वं महासत्रं कृष्ण चैत्ररथे वने ॥  
नैवं परे नापरे वा करिष्यन्ति कृतानि वा।  
यानि कर्माणि देव त्वं बाल एव महाबलः ॥  
कृतवान्पुण्डरीकाक्ष बलदेवसहायवान्।  
वैराजभवने चापि ब्रह्मणा न्यवसः सह ॥  


वैशम्पायन उवाच।  

एवमुक्त्वा महात्मानमात्मा कृष्णस्य पाण्डवः।  
तूष्णीमासीत्ततः पार्थमित्युवाच जनार्दनः ॥  
ममैव त्वं तवैवाहं ये मदीयास्तवैव ते।  
यस्त्वां द्वेष्टि स मां द्वेष्टि यस्त्वामनु स मामनु ॥  
नरस्त्वमसि दुर्धर्ष हरिर्नारायणो ह्यहम्।  
काले लोकमिमं प्राप्तौ नरनारायणावृषी ॥  
अनन्यः पार्थ मत्तस्त्वं त्वत्तश्चाहं तथैव च।  
नावयोरन्तरं शक्यं वेदितुं भरतर्षभ ॥  


वैशम्पायन उवाच।  

`इत्युक्त्वा पुण्डरीकाक्षः पाण्डवं सुप्रियं वचः।  
प्रीयमाणो हृषीकेशस्तूष्णीं तत्र बभूव सः ॥'  
एवमुक्ते तु वचने केशेवेन महात्मना।  
तस्मिन्वीरसमावाये संरब्धेष्वथ राजसु ॥  
धृष्टद्युम्नमुखैर्वीरैर्भ्रातृभिः परिवारिता।  
पाञ्चाली पुण्डरीकाक्षमासीनं यादवैः सह।  
अभिगम्याब्रवीत्कृष्णा शरण्यं शरणैषिणी ॥  


द्रौपद्युवाच।  

`वासुदेव हृषीकेश वासवावरजाच्युत।  
देवदेवोसि देवानामिति द्वैपायनोऽब्रवीत्' ॥  
पूर्वे प्रजाभिसर्गे त्वामाहुरेकं प्रजापतिम्।  
स्रष्टारं सर्वलोकानामसितो देवलोऽब्रवीत् ॥  
विष्णुस्त्वमसि दुर्धर्ष त्वं यज्ञो मधुसूदन।  
यष्टात्वमसि त्वमसि यष्टव्यो जामदग्न्यो यथाऽब्रवीत् ॥  
ऋषयस्त्वां क्षमामाहुः सत्यं च परुषोत्तम।  
सत्याद्यज्ञोसि सम्भूतः कश्यपस्त्वां यथाऽब्रवीत् ॥  
साध्यानामपि देवानां शिवानामीश्वरेश्वर।  
लोकभावन लोकेश यथा त्वां नारदोऽब्रवीत् ॥  
ब्रह्मशङ्करशक्राद्यैर्देववृन्दैः पुनः पुनः।  
क्रीडसे त्वं नरव्याघ्र बालः क्रीडनकैरिव ॥  
द्यौश्च ते शिरसा व्याप्ता पद्भ्यां च पृथिवीप्रभो।  
जठरे खमिमे लोकाः पुरुषोसि सनातनः ॥  
विद्यातपोभितप्तानां तपसा भावितात्मनाम्।  
आत्मदर्शनतृप्तानामृषीणामसि सत्तमः ॥  
राजर्षीणां पुण्यकृतामाहवेष्वनिवर्तिनाम्।  
सर्वधर्मोपपन्नानां त्वं गतिः पुरुषर्षभ।  
त्वं प्रभुस्त्वं विभुश्च त्वं भूतात्मा त्वं विचेष्टसे ॥  
लोकपालाश्च लोकाश्च नक्षत्राणि दिशे दश।  
नभश्चन्द्रश्च सूर्यश्च त्वयि सर्वं प्रतिष्ठितम् ॥  
मंर्त्यता चैव भूतानाममरत्वं दिवौकसाम्।  
त्वयि सर्वं महाबाहो लोककार्यं प्रतिष्ठितम् ॥  
सा तेऽहं दुःखमाख्यास्ये प्रणयान्मधुसूदन।  
ईशस्त्वं सर्वभूतानां ये दिव्या ये च मानुषाः ॥  
कथं नु भार्या पार्थानां तव कृष्ण सखी विभो।  
धृष्टद्युम्नस्य भगिनी सभां कृष्येत मादृशी ॥  
स्त्रीधर्मिणी वेपमाना शोणितेन समुक्षिता।  
एकवस्त्रा विकृष्टाऽस्मि दुःखिता कुरुसंसदि ॥  
राज्ञां मध्ये सभायां तु रजसाऽतिपरिप्लुता।  
दृष्ट्वा च मां धार्तराष्ट्राः प्राहसन्पापचेतसः ॥  
दासीभावेन मां भोक्तुमीष्सुते मधुसूदन।  
जीवत्सु पाण्डुपुत्रेषु पाञ्चालेषु च वृष्णिषु ॥  
नन्वहं कृष्ण भीष्मस्य धृतराष्ट्रस्य चोभयोः।  
स्नुषा भवामि धर्मेण साऽहं दासीकृता बलात् ॥  
गर्हयेपाण्डवांस्त्वेव युधि श्रेष्ठान्महाबलान्।  
यत्क्लिश्यमानां प्रेक्षन्ते धर्मपत्नीं यशस्विनीम् ॥  
धिग्बलं भीमसेनस्य धिक्पार्थस् च गाण्डिवम्।  
यौ मां विप्रकृतां क्षुद्रैर्मर्षयेतां जनार्दन ॥  
शाश्वतोऽयं धर्मपथः सद्भिराचरितः सदा।  
यद्भार्यां परिरक्षन्ति भर्तारोऽल्पबला अपि ॥  
भार्यायां रक्ष्यमाणायां प्रजा भवति रक्षिता।  
प्रजायां रक्ष्यमाणायामात्मा भवति रक्षितः ॥  
आत्मा हि जायेत तस्यां तस्मज्जाया भवत्युत।  
भर्ता च भार्यया रक्ष्यः कथं जायान्ममोदरे ॥  
नन्विमे शरणं प्राप्तं न त्यजन्ति कदाचन।  
ते मां शरणमापन्नां नान्वपद्यन्त पाण्डवाः ॥  
पञ्चभिः पतिभिर्जाताः कुमासरा मे महौजसः।  
एतेषामप्यवेक्षार्थं त्रातव्याऽस्मि जनार्दन ॥  
प्रतिविन्ध्यो युधिष्ठिरात्सुतसोमो वृकोदरात्।  
अर्जुनाच्छ्रुतकीर्तिश्च शतानीकस्तु नाकुलिः ॥  
कनिष्ठाच्छ्रुतकर्मा च सर्वे सत्यपराक्रमा।  
प्रद्युम्नो यादृशः कृष्ण तादृशास्ते महारथाः ॥  
नन्विमे धनुषि श्रेष्ठा अजेया युधि शात्रवैः।  
किमर्थं धार्तराष्ट्राणां सहन्ते दुर्बलीयसाम् ॥  
अधर्मेण हृतं राज्यं सर्वे दासाः कृतास्तथा।  
सभायां परिकृष्टाऽहमेकवस्त्रा रजस्वला ॥  
नाधिज्यमपि यच्छक्यं कर्तुमन्येन गाण्डिवम्।  
अन्यत्रार्जुनभीमाभ्यां त्वया वा मधुसूदन ॥  
धिग्बलं भीमसेनस्य धिक्पार्थस्य च पौरुषम्।  
यत्र दुर्योधनः कृष्ण मुहूर्तमपि जीवति ॥  
य एतानाक्षिपद्राष्टात्सह मात्राऽविहिंसकान्।  
अधीयानान्पुरा बालान्व्रतस्थान्मधुसूदन ॥  
भोजने भीमसेनस्य पापः प्राक्षिपयद्विषम्।  
कालकूटं नवं तीक्ष्णं सम्भृतं रोमहर्षणम् ॥  
तज्जीर्णमविकारेण सहान्नेन जनार्दन।  
सशेषत्वान्महाबाहो भीमस्य पुरुषोत्तम ॥  
प्रमाणकोट्यां विश्वस्तं तथा सुप्तं वृकोदरम्।  
बद्ध्वैनं कृष्ण गङ्गायां प्रक्षिप्य पुरमाव्रजत् ॥  
यदा विबुद्धः कौन्तेयस्तदा सञ्छिद्य बन्धनम्।  
उदतिष्ठन्महाबाहुर्भीमसेनो महाबलः ॥  
आशीविषैः कृष्णसर्पैः सुप्तञ्चैनमदंशयत्।  
सर्वेष्वेवाङ्गदेशेषु न ममार च शत्रुहा ॥  
प्रतिबुद्धस्तु कौन्तेयः सर्वान्सर्पानपोथयत्।  
सारथिं चास्य दयितमपहस्तेन जघ्निवान् ॥  
पुनः सुप्तानुपाधाक्षीद्बालकान्वारणावते।  
शयानानार्यया सार्धं को नु तत्कर्तुमर्हति ॥  
यत्रार्या रुदती भीता पाण्डवानिदमब्रवीत्।  
महद्व्यसनमापन्ना शिखिना परिवारिता ॥  
हा हतास्मि कुन्तोन्वद्य भवेच्छान्तिरिहानलात्।  
अनाथा विनशिष्यामि बालकैः पुत्रकैः सह ॥  
तत्र भीमो महाबाहुर्वायुवेगपराक्रमः।  
आर्यामाश्वासयामास भ्रातॄंश्चापि वृकोदरः ॥  
वैनतेयो यथा पक्षी गरुत्मान्पततांवरः।  
तथैवाभिपतिष्यामि भयंवो नेह विद्यते ॥  
आर्यामङ्केन वामेन राजानं दक्षिणेन च।  
अंसयोश्च यमौ कृत्वा पृष्ठे बीभत्सुमेव च ॥  
सहसोत्पत्य वेगेन सर्वानादाय वीर्यवान्।  
भ्रातॄनार्यां च बलवान्मोक्षयामास पावकात् ॥  
ते रात्रौ प्रस्थितां सर्वे सह मात्रा यशस्विनः।  
अभ्यगच्छन्महारण्ये हिडिम्बवनमन्तिकात् ॥  
श्रान्ताः प्रसुप्तास्तत्रेमे मात्रा सह सुदुःखिताः।  
सुप्तांश्चैनानभ्यगच्छद्धिडिम्बा नाम राक्षसी ॥  
सा दृष्ट्वा पाण्डवांस्तत्र सुप्तान्मात्रा सह क्षितौ।  
हृच्छयेनाभिभूतात्मा भीमसेनमकामयत् ॥  
भीमस्य पादौ कृत्वा तु स्वउत्सङ्गे ततोऽबला।  
पर्यमर्दत संहृष्टा कल्याणी मृदुपाणिना ॥  
तामबुद्ध्यदमेयात्मा बलवान्सत्यविक्रमः।  
पर्यपृच्छत तां भीमः किमिहेच्छस्यनिन्दिते ॥  
एवमुक्ता तु भीमेन राक्षसी कामरूपिणी।  
भीमसेनं महात्मानमाह चैवमनिन्दिता ॥  
पलायध्वमितः क्षिप्रं मम भ्रातैष वीर्यवान्।  
आगमिष्यति वो हन्तुं तस्माद्गच्छत माचिरम् ॥  
अथ भीमोऽभ्युवाचैनां साभिमानमिदं वचः।  
नोद्विजेयमहं तस्मान्निहनिष्येऽहमागतम् ॥  
तयोः श्रुत्वा तु सञ्जल्पमागच्छद्राक्षसाधमः।  
भीमरूपो महानादान्विसृजन्भीमदर्शनः ॥  


राक्षस उवाच।  

केन सार्धं कथयसि आनयैनं ममान्तिकम्।  
हिडिम्बे भक्षयिष्यामो न चिरं कर्तुमर्हसि ॥  
सा कृपासङ्गृहीतेन हृदयेन मनस्विनी।  
नैनमैच्छत्तदाकर्तुमनुक्रोशादनिन्दिता ॥  
स नादान्विनदन्घोरान्राक्षसः पुरुषादकः।  
अभ्यद्रवत वेगेन भीमसेनं तदा किल ॥  
तमभिद्रुत्य सङ्क्रुद्धो वेगेन महता बली।  
अगृह्णात्पाणिना पाणिं भीमसेनस्य राक्षसः ॥  
इन्द्राशनिसमस्पर्शं वज्रसंहननं दृढम्।  
संहत्य भीमसेनाय व्याक्षिपत्सहसा करम् ॥  
गृहीतं पाणिना पाणिं भीमसेनस्य रक्षसा।  
नामृष्यत महाबाहुस्तत्राक्रुद्ध्यद्वृकोदरः ॥  
तदासीत्तुमुलं युद्धं भीमसेनहिडिम्बयोः।  
सर्वास्त्रविदुषोर्घोरं वृत्रवासवयोरिव ॥  
विक्रीड्य सुचिरं भीमो राक्षसेन सहानघ।  
निजघान महावीर्यस्तं तदा निर्बलं बली ॥  
हत्वा हिडिम्बं भीमोऽथ प्रस्थितो भ्रातृभिः सह।  
हिडिम्बामग्रतः कृत्वा यस्यां जातो घटोत्कटः ॥  
ततः सम्प्राद्रवन्सर्वे सह मात्रा परन्तपाः।  
एकचक्रामभिमुखाः संवृता ब्राह्मणव्रजैः ॥  
प्रस्थाने व्यास एषां च मन्त्री प्रियहिते रतः।  
ततोऽगच्छन्नेकचक्रां पाणअडवाः संशितव्रताः ॥  
तत्राप्यासादयामासुर्बकं नाम महाबलम्।  
पुरुषादं प्रतिभयं हिडिम्बेनैव सम्मितम् ॥  
तं चापि विनिहत्योग्रं भीमः प्रहरतां वरः।  
सहितो भ्रातृभिः सर्वैर्द्रुपदस्य पुरं ययौ ॥  
लब्धाऽहमपि तत्रैव वसता सव्यसाचिना।  
यथा त्वया जिता कृष्णरुक्मिणी भीष्मकात्मजा ॥  
एवं सुयुद्धे पार्थेन जिताऽहं मधुसूदन।  
स्वयंवरे महत्कर्म कृत्वा न सुकरं परैः ॥  
एवं क्लेशैः सुबहुभिः क्लिश्यमाना सुदुःखिता।  
निवसाम्यार्यया हीना कृष्ण धौम्यपुरःसुरा ॥  
त इमे सिंहविक्रान्ता वीर्येणाभ्यधिकाः परैः।  
निहीनैः परिक्लिश्यन्ति समुपेक्षन्ति मां कथं।  
एतादृशानि दुःखानि महन्ती दुर्बलीयसाम्।  
दीर्घकालं प्रदीप्ताऽस्मि पापानां पापकर्मणाम् ॥  
कुले महतिजाताऽस्मि दिव्येन विधिना किल।  
पाण्डवानां प्रिया भार्या स्नुषा पाण्डोर्महात्मनः ॥  
केशग्रहमनुप्राप्ता का नु जीवेत मादृशी।  
पञ्चानामिन्द्रकल्पानां प्रेक्षतां मधुसूदन ॥  
इत्युक्त्वा प्रारुदत्कृष्णा मुखं प्रच्छाद्य पाणिना।  
पद्मकोशप्रकाशेन मृदुना मृदुभाषिणी ॥  
स्तनावपतितौ पीनौ सुजातौ शुभलक्षणौ।  
अभ्यवर्षत पाञ्चाली दुःखजैरश्रुबिन्दुभिः ॥  
चक्षुषी परिमार्जन्ती निःश्वसन्ती पुनःपुनः।  
बाष्पपूर्णेन कणअठेन क्रुद्धा वचनमब्रवीत् ॥  
नैव मे पतयः सन्ति न पुत्रा न च बान्धवाः।  
न भ्रातरो न च पिता नैव त्वं मधुसूदन ॥  
ये मां विप्रकृतां क्षुद्रैरुपेक्षध्वं विशोकवत्।  
न च मे शाम्यते दुःखं कर्णो यत्प्राहसत्तदा ॥  
चतुर्भिः कारणैः कृष्ण त्वया रक्ष्याऽस्मि नित्यशः।  
सम्बन्धाद्गौरवात्सख्यात्प्रभुत्वेनैव केशव ॥  


वैशम्पायन उवाच।  

अथ तामब्रवीत्कृष्णस्तस्मिन्वीरसमागमे।  
रोदिष्यन्ति स्त्रियो ह्येवं येषां क्रुद्धासि नामिनि ॥  
बीभत्सुशरसञ्छन्नाञ्शोणितौघपरिप्लुतान्।  
निहतान्वल्लभान्वीक्ष्य शयानान्वसुधातले ॥  
यत्समर्थं पाण्डवनां तत्करिष्यामि मा शुचः।  
सत्यं ते प्रतिजानामि राज्ञां राज्ञी भविष्यसि ॥  
पतेद्द्यौर्हिमवाञ्शीर्येत्पृथिवी शकली भवेत्।  
शुष्येत्तोयनिधिः कृष्णे न मे मोघं वचो भवेत् ॥  
तच्छ्रुत्वा द्रौपदी वाक्यं प्रतिवाक्यमथाच्युतात्।  
साचीकृतमवैक्षत्सा पाञ्चाली मध्यमं पतिम् ॥  
आबभाषे महाराज द्रौपदीमर्जुनस्तदा।  
मा रोदीः शुभताम्राक्षि यदाह मधुसूदनः।  
तथा तद्भविता देवि नान्यथा वरवर्णिनि ॥  


धृष्टद्युम्न उवाच।  

अहं द्रोणं हनिष्यामि शिखण्डी तु पितामहम्।  
दुर्योधनं भीमसेनः कर्णं हन्ता धनिजयः ॥  
रामकृष्णौ व्यपाश्रित्य अजेयाः स्म रणए स्वसः।  
अपि वृत्रहणा युद्धे किं पुनर्धृतराष्ट्रजैः ॥  


वैशम्पायन उवाच।  

इत्युक्तेऽभिमुखा वीरा वासुदेवमुपास्थितः।  
तेषां मध्ये महाबाहुः केशवो वाक्यमब्रवीत् ॥  
इति श्रीमन्महाभारते अरण्यपर्वणि अर्जुनाभिगमनपर्वणि द्वादशोऽध्यायः ॥12॥  

## टिप्पणयः

निकृत्या छलेन ॥  
अभिषङ्गेण दुःखेन पराभवेन वा ॥  
यत्र सायङ्कालस्तत्रैव गृहं यस्य स यत्रसायङ्गृहः ॥  
उत्तरासङ्ग उत्तरीयवस्त्रम् ॥  
क्षेत्रज्ञः अन्तरात्मेत्य्रथः ॥  
भौमं भूमिपुत्रम्।  
मेध्यं यज्ञियम् ॥  
तत्कर्म अश्वोत्सर्गाख्यम् ॥  
सम्प्राप्य सम्यक्व्याप्य।  
आदित्यस्यन्दने सूर्यदेहे भास्करमण्डलाभिमानिनं जीवम् ॥  
सादिताः छिन्नाः मौरवाः आन्त्रतन्तिमयाः।  
मुर वेष्टने अस्मादौणादिके उक्रप्रत्यये तद्धितः ॥  
जारूथ्यां नगर्याम् ॥  
सौभं खेचरं पुरम् ॥  
नृशंस्यं निर्दयत्वम् ॥  
चैत्यं आयतनं आध्यात्मिकं हृदयपुण्डरीकं।  
बाह्यं देवालयादि ॥  
आत्मनैव निमित्तान्तरं विना ॥  
समावाये समूहे।  
संरब्धेषु कुपितेषु ॥  
स्त्रीधर्मिणी रजस्वला ॥  
ईषुः ऐच्छन् ॥  
स्नुषा वधूः ॥  
धर्मपत्नीं यज्ञसंयोगिनीम् ॥  
विप्रकृतां दुःखम्प्रापिताम्।  
मर्षयेतां क्षमेताम् ॥  
नान्वपद्यन्त नानुगृहीतवन्तः ॥  
राष्ट्राणमपराधम्।  
दुर्बलीयसां दुर्बलतराणाम् ॥  
अधिज्यमारोपितगुणम् ॥  
सशेषत्वात्।  
आयुष इति शेषः ॥  
प्रमाणकोट्यां प्रमाणाख्यो गङ्गातीरस्थो वटविशेषस्तत्प्रदेशे ॥  
अपोथयत् प्रहृतवान्।  
अपहस्तेन हस्तपृष्ठेन ॥  
उपाधाक्षीत् दाहार्थं उपहृतवान्।  
आर्या श्वश्रूः ॥  
वैनतेयः विनतापुत्रः ॥  
कृपासङ्गृहीतेन श्नेहवशेन ॥  
संहृत्य मुष्टीकृत्य ॥  
एवं क्लेशैः सुबहुभिः क्लिश्यमानाः सुदुःखिताः।  
निवसामार्यया हीनाः कृष्ण धौम्यपुरस्सरा इति क. ट. द. पाठः ॥  
विशोकवद्विशोका इव ॥  
सम्बन्धात् पितृष्वस्रीयभार्यात्वात्।  
गौरवादग्निकुण्डोद्भवत्वात्।  
सख्यात् भक्तिमत्त्वात्।  
प्रभुत्वेन सामर्थ्यवत्त्वेन त्वदीयेन ॥  
स्वसः हे भगिनि ॥  

###### अरण्यपर्व \- अध्याय 013

### ॥  
श्रीः ॥  

## 3.13. अध्यायः 013

## विषयाः

कृष्णेन युधिष्ठिरम्प्रति तद्व्यसनस्य द्वारकायां स्वस्यासान्निध्यहेतुकत्वकथनेन समाश्वासनम् ॥1॥  

## पाठः



वासदेव उवाच।  

नैतत्कृच्छ्रमनुप्राप्तो भवान्स्याद्वसुधाधिप।  
यद्यहं द्वारकायां स्यां राजन्सन्निहितः पुरा ॥  
आगच्छेयमहं द्यूतमनाहूतोऽपि कौरवैः।  
आम्बिकेयेन दुर्धर्ष राज्ञा दुर्योधनेन च।  
वारयेयमहं द्यूतं बहून्दोपान्प्रदर्शयन् ॥  
भीष्मद्रोणौ समानाय्य कृपं बाह्लीकमेव च।  
वैचित्रवीर्यं राजानमलं द्यूतेन कौरव ॥  
पुत्राणां तव राजेन्द्र त्वन्निमित्तमिति प्रभो।  
तत्राचक्षमहं दोषान्यैर्भवान्व्यतिरोपितः ॥  
वीरसेनसुतो यैस्तु राज्यात्प्रभ्रंशितः पुरा।  
अतर्कितविनाशश्च देवनेन विशाम्पते ॥  
सातत्यं च प्रसङ्गस्य वर्णयेयं यथातथम् ॥  
स्त्रियोऽक्षा मृगया पानमेतत्कामसमुत्थितम्।  
दुःखं चतुष्टय प्रोक्तं यैर्नरो भ्रश्यते श्रियः ॥  
तत्रसर्वत्रवक्तव्यं मन्यन्ते शास्त्रकोविदाः।  
विशेषतश्च वक्तव्यं द्यूते पश्यन्ति तद्विदः ॥  
एकाहाद्द्रव्यनाशोऽत्र ध्रुवं व्यसनमेव च।  
अभुक्तनाशश्चार्थानां वाक्पारुष्यं च केवलम् ॥  
एतच्चान्यच्च कौरव्य प्रसङ्गिकटुकोदयम्।  
द्यूते ब्रूयां महाबाहो समासाद्याम्बिकासुतम् ॥  
एवमुक्तो यदि मया गृह्णीयाद्वचनं मम।  
अनामयं स्याद्धर्मश्च कुरूणां कुरुवर्दन ॥  
न चेत्स मम राजेन्द्र गृह्णीयान्मधुरं वचः।  
पथ्यं च भरतश्रेष्ठ निगृह्णीयां बलेन तम् ॥  
अथैनमविनीतेन सुहृदो नाम दुर्हृदः।  
सभासदोऽनुवर्तेरंस्तांश्च इन्यां दुरोदरान् ॥  
असान्निध्यं तु कौरव्य ममानर्तेष्वभूत्तदा।  
येनेदं व्यसनं प्राज्ञा भवन्तो द्यूतकारितम् ॥  
सोहमेत्य कुरुश्रेष्ठ द्वारकां पाण्डुनन्दन।  
अश्रौषं त्वां व्यसनिनं युयुधानाद्यथातथम् ॥  
श्रुत्वैव चाहं राजेन्द्र परमोद्विग्रमानसः।  
तूर्णमभ्यागतोस्मित्वां द्रष्टुकामो विशम्पते ॥  
अहो कृच्छ्रमनुप्राप्ताः सर्वे स्म भरतर्षभ।  
सोऽहं त्वां व्यसने मग्नं पश्यामि सह सोदरैः ॥  
इति श्रीमन्महाभारते अरण्यपर्वणइ अर्जुनाभिगमनपर्वणि त्रयोदशोऽध्यायः ॥13॥  

## टिप्पणयः

अहं तत्र द्यूते दोषान् अचक्षं व्यक्तं कथितवान् स्यामित्यर्तः ॥  
वीरसेनसुतः नलः।  
यैः अक्षैरिति शेषः ॥  
सातत्यमविच्छेदम्।  
प्रसङ्गस्य द्यूतक्रीडायाः हीयमानोऽपि जयाशया पुनःपुनर्दीव्यत्येवेत्यर्थः ॥  
अपनीतेनेतिपाठे अन्यायेन।  
दुरोदरान् द्यूतकारान् ॥  
एत्यागत्य।  
युयुधानात्सात्यकेः ॥  

###### अरण्यपर्व \- अध्याय 014

### ॥  
श्रीः ॥  

## 3.14. अध्यायः 014

## विषयाः

कृष्णेन युधिष्ठिरम्प्रति साल्वेन युद्धस् स्वस्यानागमनहेतुत्वकथनम् ॥1॥  

## पाठः



युधिष्ठिर उवाच।  

असान्निध्यं कथं कृष्ण तवासीद्वृष्णिनन्दन।  
क्व चासीद्विप्रवासस्ते किञ्चाकार्षीः प्रवासतः ॥  


कृष्ण उवाच।  

साल्वस्य नगरं सौभं गतोऽहं भरतर्षभ।  
निहन्तुं कौरवश्रेष्ठ तत्र मे शृणु कारणम् ॥  
महातेजा महांवाहुर्यः स राजा महायशाः।  
दमघोषात्मजो वीरः शिशुपालो मया हतः ॥  
यज्ञे ते भरतश्रेष्ठ राजसूयेऽर्हणां प्रति।  
स रोषवशमापन्नो नामृष्यत दुरात्मवान् ॥  
श्रुत्वा तं निहतं साल्वस्तीव्ररोषसमन्वितः।  
उपायाद्द्वारकां शून्यामिहस्थे मयि भारत ॥  
स तत्र युद्धमकरोद्बालकैर्वृष्णिपुङ्गवैः।  
निवृत्तः कामगं सौभमारुह्यैव नृशंसवत् ॥  
`चिरजीवी नृपः सोऽपि प्रसादात्पद्मजन्मनः।'  
ततो वृष्णिप्रवीरांस्तान्बालान्हत्वा बहूंस्तदा।  
पुरोद्यानानि सर्वाणि भेदयामास दुर्भतिः ॥  
उक्तवांश्च महाबाहो क्वासौ वृष्णिकुलाधमः।  
वासुदेवः स मन्दात्मा वसुदेवसुतो गतः ॥  
तस्य युद्धार्थिनो दर्पं युद्धेनाशयिताऽस्म्यहम्।  
आनर्ताः सत्यमाख्यात तत्र गन्ताऽस्मि यत्र सः ॥  
तं हत्वा विनिवर्तिष्ये कंसकेशिनिषूदनम्।  
अहत्वा न निवर्तिष्ये सत्येनायुधमालभे ।  
क्वासौ क्वासाविति पुनस्तत्रतत्र प्रधावति।  
मया सह रणे योद्धुं काङ्क्षमाणः स सौभराट् ॥  
अद्यतं पापकर्माणं क्षुद्रं विश्वासघातिनम्।  
शिशुपालवधामर्षाद्गमयिष्ये यमक्षयम् ॥  
मम पापस्वभावेन भ्राता येन निपातितः।  
शिशुपालो महीपालस्तं वधिष्ये महीतले ॥  
भ्राता बालश्च राजा च न च सङ्ग्रामकोविदः।  
प्रमत्तश्च हतो वीरस्तं हनिष्ये जनार्दनम्।  
एकमादि महाराज विलप्यदिवमास्थितः।  
कामगेन स सौभेन क्षिप्त्वा मां कुरुनन्दन ॥  
तमश्रौषमहं गत्वा यथा वृत्तः स दुर्मतिः।  
मयि कौरव्य दुष्टात्मा मार्तिकावतको नृपः ॥  
ततोऽहमपि कौरव्य रोषव्याकुललोचनः।  
निश्चित्य मनसा राजन्वधायास्य मनो दधे ॥  
आनर्तेषु विमर्दं च क्षेपं चात्मनि कौरव।  
प्रवृद्धमवलेपं च तस्य दुष्कृतकर्मणः ॥  
ततः सौभवधायाहं प्रतस्थे पृथिवीपते।  
स मया सागरावर्ते दृष्ट आसीत्परीप्सता ॥  
ततः प्रध्माप्य जलजं पाञ्चजन्यमहे नृप।  
आहूय साल्वं समरे युद्धाय समवस्थितः ॥  
तन्मुहूर्तमभूद्युद्धं तत्र मे दानवैः सह।  
शवीभूताश्च मे सर्वे भूतले च निपातिताः ॥  
एतत्कार्यं महाबाहो येनाहं नागमं तदा।  
श्रुत्वैव हास्तिनपुरे द्यूतं चाविनयोत्थितम्।  
द्रुतमागतवान्युष्मान्द्रष्टुकामः सुदुःखितान् ॥  
इति श्रीमन्महाभारते अरण्यपर्वणि अर्जुनाभिगमनपर्वणि चतुर्दशोऽष्यायः ॥14॥  

## टिप्पणयः

सौभं सुष्ठु भान्ति ते सुभाः काञ्चनादयो धातवस्तज्जम ॥  
आख्यात कथयत ॥  
मार्तिकावतकः एतन्नामकदेशवासी ॥  
अवलेपं गर्वं ज्ञात्वेति शेषः ॥  
सागरस्य आसमन्ताद्वर्तो वर्तनं यस्मिन्सागरद्वीपे इत्यर्थः ॥  
जलजं शङ्खम् ॥  

###### अरण्यपर्व \- अध्याय 015

### ॥  
श्रीः ॥  

## 3.15. अध्यायः 015

## विषयाः

कृष्णेन युधिष्ठिरम्प्रति साल्वसमागमसमये उग्रसेनकृतद्वारकारक्षणप्रकारकथनम् ॥1॥  

## पाठः



युधिष्ठिर उवाच।  

वासुदेव महाबाहो विस्तरेण महामते।  
सौभस्य वधमाचक्ष्व न हि तृष्यामि कथ्यतः ॥  


वासुदेव उवाच।  

हतं श्रुत्वा महाबाहौ मया श्रौतश्रवं नृप।  
उपायाद्भरतश्रेष्ठ साल्वो द्वारवतीं पुरीम् ॥  
अरुणत्तां सुदुष्टात्मा सर्वतः पाण्डुनन्दन।  
साल्वो वैहायसं चापि तत्पुरं व्यूह्य धिष्ठितः ॥  
तत्रस्थोऽथ महीपालो योधयामास तां पुरीम्।  
अभिसारेण सर्वेण तत्र युद्धमवर्तत ॥  
पुरी समन्ताद्विहिता सपताका सतोरणा।  
सचक्रा सहुडा चैव सयन्त्रखनका तथा ॥  
सोपशल्यप्रतोलीका साट्टाट्टालकगोपुरा।  
सचक्रग्रहिणी चैव सोल्कालातावपोथिका ॥  
सोष्टिका भरतश्रेष्ठ सभेरीपणवानका।  
सतोमराङ्कुशा राजन्सशतघ्नीकलाङ्गला ॥  
सभुशुण्ड्यश्मगुडका सायुधा सपरश्वधा।  
लोहचर्मवती चापि साग्निः सगुडशृङ्गिका।  
शास्त्रदृष्टेन विधिना सुयुक्ता भरतर्षभ ॥  
रथैरनेकैर्विविधैर्गदसाम्बोद्धवादिभिः।  
पुरुषैः कुरुशार्दूल समर्थैः प्रतिवारणे ॥  
अतिख्यातकुलैर्वीरैर्दृष्टवीर्यैश्च संयुगे।  
मध्यमेन च गुल्मेन रक्षिभिः सा सुरक्षिता।  
उत्क्षिप्तगुल्मैश्च तथा हयैश्च सपताकिभिः ॥  
आघोषितं च नगरे न पातव्या सुरेति वै।  
प्रमादं परिरक्षद्भिरुग्रसेनोद्धवादिभिः ॥  
प्रमत्तेष्वभिघातं हि कुर्यात्साल्वो नराधिपः।  
इति कृत्वाऽप्रमत्तास्ते सर्वेवृष्ण्यन्धकाः स्थिताः ॥  
आनर्ताश्च तथा सर्वे नटनर्तकगायकाः।  
बहिर्निर्वासिताः सर्वे रक्षद्भिर्वित्तसञ्चयम् ॥  
सङ्क्रमा भेदिताः सर्वे नावश्च प्रतिषेधिताः।  
परिखाश्चापि कौरव्य कीलैः सुनिचिताः कृताः ॥  
उदपानाः कुरुश्रेष्ठ तथैवाप्यम्बरीषकाः।  
समन्तात्क्रोशमात्रं च कारिता विषमा च भूः।  
`सङ्क्रमा भेदिताः सर्वे प्राकाराश्च नवीकृताः ॥'  
प्रकृत्या विषमं दुर्गं प्रकृत्या च सुरक्षितम्।  
प्रकृत्या चायुधोपेतं विशेषेण तदाऽनघ ॥  
सुरक्षितं सुगुप्तं च सर्वायुधसमन्वितम्।  
तत्पुरं भरतश्रेष्ठ यथेन्द्रभवनं तथा ॥  
न चामुद्रोऽभिनिर्याति न चामुद्रः प्रवेश्यते।  
वृष्ण्यन्धकपुरे राजंस्तदा सौभसमागमे ॥  
अनुरध्यासु सर्वासु चत्वरेषु च कौरव।  
बलं बभूव राजेन्द्र प्रभूतगजवाजिमत् ॥  
दत्तवेतनभक्तं च दत्तायुधपरिच्छदम्।  
कृतोपधानं च तदा बलमासीद्विशाम्पते ॥  
न कृप्यवेतनी कश्चिन्न चातिक्रान्तवेतनी।  
नानुग्रहभृतः कश्चिन्न चादृष्टपराक्रमः ॥  
एवं सुविहिता राजन्द्वारका भूरिदक्षिणैः।  
आहुकेन सुगुप्ता च राज्ञा राजीवलोचन ॥  
इति श्रीमन्महाभारते अरण्यपर्वणि अर्जुनाभिगमनपर्वणि पञ्चदशोऽध्यायः ॥15॥  

## टिप्पणयः

कथ्यतः कथयतः ॥  
श्रुतश्रवा शिशुपालमाता ॥  
पताका ध्वजाञ्चलः।  
तोरणानि बहुर्द्वाराणि।  
चक्राणि योधगणाः।  
हुडास्तदाश्रयस्थानानि।  
यन्त्राणि आग्नेयौषधबलेन दृषत्पिण्डोत्क्षेपणानि।  
खनकाः सुरङ्गद्वारा गुप्तमार्गकर्तारः ॥  
उपशल्या लोहमुखाः कीलास्तद्युक्ताः।  
प्रतोल्यो रथ्यामार्गा यस्यां सा।  
अट्टालकाः उपरिगृहाः।  
गोपुराणि पुरद्वाराणि।  
साट्टानि अट्टेन अनेन सहितानि अट्टालकादीनि यस्यां सा चक्र ग्रहणी सैन्यनिग्राहिका।  
सोल्कालातावपोथिका सोल्कमलातं ज्वालासहितमुल्मुकं यस्यां सोल्कालाता।  
अवबद्धाः पोथिकाः यन्त्रबद्धाः काष्ठपाषाणादयो रिपूणामुपरि पातनाय यस्यामिति प्राञ्चः।  
सकचग्रहिणी चैव इति क. ट. पाठः ॥  
उष्ट्रिका मृच्चर्ममयानि भाण्डानि।  
सर्ष्टिका साङ्कुशेति क. ट. पाठः।  
ऋष्टय आयुधविशेषाः ॥  
अश्मगुडकाः वर्तुलीकृताः पाणाणाः।  
लोहमयानि चर्माणि कमठपृष्ठाकाराणि प्रहारवारकाणि।  
साग्निः आग्नेयौषधसहिता।  
गुडा गोलकाः।  
शृङ्गिकास्तदुत्क्षेपकयन्त्राणि ॥  
समन्तात्परिपालिते इति क. पाठः ॥  
निवासिताः क्षिप्रं इति झ. पाठः ॥  
सङ्क्रमा नदीसेतवः।  
कीलैः शूलैः।  
सुनिचिता व्याप्ताः ॥  
उदपानाः कूपाः।  
अम्बरीषो गुप्ताग्निः।  
विषमा लोहकण्टकाद्याकीर्णा ॥  
अनुरथ्यासु प्रतिरध्यम् ॥  
वेतनं धनम्।  
भक्तं नित्यभोजनम्।  
कृतोपधानं कृतविशेषम् ॥  
कुप्यं स्वर्णरूप्येतरद्धनं ताम्रादि।  
ग्रहो रणोद्यमस्तमनुलक्षीकृत्य भृतोऽनुग्रहभृतस्तत्कालस्वीकृतो न कश्चित् किन्तु चिरसम्भृता एव।  
नादत्तवेतनः कश्चित् इति क. ठ. पाठः ॥  
आहुकेन उग्रसेनेन।  
भूरिदक्षिणेति झ. पाठः ॥  

###### अरण्यपर्व \- अध्याय 016

### ॥  
श्रीः ॥  

## 3.16. अध्यायः 016

## विषयाः

कृष्णेन युधिष्ठिरम्प्रति साल्वयादवयुद्धवर्णनम् ॥1॥  

## पाठः



वासुदेव उवाच।  

तां तूपयातो राजेन्द्र साल्वः सौभपतिस्तदा।  
प्रभूतनरनागेन बलेनोपविवेश ह ॥  
समे निविष्टां सा सेना प्रभूतसलिलाशये।  
चतुरङ्गबलोपेता साल्वराजाभिपालिता ॥  
वर्जयित्वा श्मशानानि देवतायतनानि च।  
वल्मीकांश्चैव चैत्यांश्च सन्निविष्टमभूद्बलम् ॥  
अनीकानां विभागेन पन्थानः सुकृतास्तथा।  
प्रथमा नवमाश्चैव साल्वस्य शिबिरे नृप ॥  
सर्वायुधसमोपेतं सर्वशस्त्रविशारदम्।  
रथनागाश्वकलिलं पदातिजनसङ्कुलम् ॥  
तुष्टपुष्टबलोपेतं वीरलक्षणलक्षितम्।  
विचित्रध्वजसन्नाहं विचित्ररथकार्मुकम् ॥  
सन्निवेश्य च कौरव्य द्वारकायां नरर्षभ।  
अभिसारयामास तदा वेगैन पतगेन्द्रवत् ॥  
तदापतन्तं सन्दृश्य बलं साल्वपतेस्तदा।  
निर्याय योधयामासुः कुमारा वृष्णिनन्दनाः ॥  
असहन्तोऽभियानं तत्साल्वराजस्य कौरव।  
चारुदेष्णश्च साम्बश्च प्रद्युम्नश्च रमहारथः ॥  
ते रथैर्दंशिताः सर्वेविचित्राभरणध्वजाः।  
संसक्ताः साल्वराजस्य बहुभिर्योधपुङ्गवैः ॥  
गृहीत्वा कार्मुकं साम्बः साल्वस्य सचिवं रणे।  
यीधयामास संहृष्टः क्षेमधूर्तिं चमूपतिम् ॥  
तस्य बाणमयं वर्षं जाम्बवत्याः सुतो महत्।  
मुमोच भरतश्रेष्ठ यथावर्षं सहस्रदृक् ॥  
तद्बाणवर्षं तुमुलं विषेहे स चमूपतिः।  
क्षेमधूर्तिर्महाराज हिमवानिव निश्चलः ॥  
ततः साम्बाय राजेन्द्र क्षेमधूर्तिरपि स्वयम्।  
मुमोच मायाविहितं शरजालं महत्तरम् ॥  
ततो मायामयं जालं माययैव विदार्यसः।  
साम्बः शरसहस्रेण रथमस्याभ्यवर्षत ॥  
ततः स विद्धः साम्बेन क्षेमधूर्तिश्चमूपतिः।  
अपायाज्जवनैरश्वैः साम्बबाणप्रपीडितः ॥  
तस्मिन्विप्रद्रुते शरे साल्वस्याथ चमूपतौ।  
वेगवान्नाम दैतेयः सुतं मेऽभ्यद्रवद्बली ॥  
अभिपन्नस्तु राजेन्द्र साम्बो वृष्णिकुलोद्वहः।  
वेगं वेगवतो राजंस्तस्थौ वीरो विधारयन् ॥  
स वेगवति कौन्तेय साम्बो वेगवतीं गदाम्।  
चिक्षेप तरसा वीरो व्याविद्ध्यन्सत्यविक्रमः ॥  
तया त्वभिहतो राजन्वेगवान्न्यपतद्भुवि।  
वातरुग्णं इव क्षुण्णो जीर्णमूलोवनस्पतिः ॥  
तस्मिन्निपतिते वीरे गदारुग्णे महासुरे।  
प्रविश्य महतीं सेनां योधयामास मे सुतः ॥  
चारुदेष्णेन संसक्तो विविन्ध्यो नाम दानवः।  
महारथः समाज्ञातो महाराज महाधनुः ॥  
ततः सुतुमुलं युद्धं चारुदेष्णविविन्ध्ययोः।  
वृत्रवासवयो राजन्यथापूर्वं तथाऽभवत् ॥  
अन्योन्यस्याभिसङ्क्रुद्धावन्योन्यं जघ्नतुः शरैः।  
विनदन्तौ महाराज सिंहाविव महाबलौ ॥  
रौक्मिणेयस्ततो बाणमग्न्यर्कोपमवर्चसम्।  
अभिमन्त्र्य महास्त्रेण सन्दधे शत्रुनाशनम् ॥  
स विविन्ध्याय सक्रोधः समाहूय महारथः।  
चिक्षेप मे सुतो राजन्स गतासुरथापतत् ॥  
विविन्ध्यं निहृतं दृष्ट्वा तां च विक्षोभितां चमूम्।  
कामगेन स सौभेन साल्वः पुनरुपागमत् ॥  
ततो व्याकुलितं सर्वं द्वारकावासि तद्बलम्।  
दृष्ट्वा साल्वं महाबाहो सौभस्थं पृथिवीगतम् ॥  
ततो निर्याय कौरव्य अवस्थाप्य च तद्बलम्।  
आनर्तानां महाराज प्रद्युम्नो वाक्यमब्रवीत् ॥  
सर्वे भवन्तस्तिष्ठन्तु सर्वे पश्यन्तु मां युधि।  
निवारयन्तं सङ्ग्रामे बलात्सौभं सराजकम् ॥  
अयं सौभपतेः सेनामायसैर्भुजगैरिव।  
धनुर्भुजविनिर्मुक्तैर्नाशयम्यद्य यादवाः ॥  
आश्वसध्वं न भीः कार्या सौभराडद्य नश्यति।  
मयाऽभिपन्नो दुष्टात्मा ससौभो विनशिष्यति ॥  
एवं ब्रुवति संहृष्टे प्रद्युम्ने पाण्डुनन्दन।  
धिष्टितं तद्बलं द्वारि युयुधे च यथासुखम् ॥  
इति श्रीमन्महाभारते अरण्यपर्वणि अर्जुनाभिगमनपर्वणि षोडशोऽध्यायः ॥16॥  

## टिप्पणयः

समे देशे ॥  
प्रवणाय च नैवासन्निति झ. पाठः ॥  
कलिलं सङ्कटम्।  
पदातिध्वजसङ्कुलमिति झ. पाठः ॥  
अभिसारयामास नगरसमीपं गमयामास।  
सैन्यं पतगेन्द्रवत्सौभं चोपरितः अभिसारयामास ॥  
आपतन्समापतत् ॥  
क्षेमधूर्तिः स्मयन्निवेति क. ट. पाठः।  
अपायात्पलायितः ॥  
अभिपन्नः आभिमुख्येनासादितः ॥  
व्याविध्य सत्यविक्रमः इति झ. पाठः।  
तत्र व्याविध्य भ्रामयित्वेत्यर्थः ॥  
रुग्णः क्षुण्णश्च गजादिपदाघातैः ॥  
सौभेन खेचरेण पुरेण ॥  
निर्याय निर्गत्य।  
अवस्थाप्य आश्वास्य।  
आनर्तानां द्वारकावासिनाम् ॥  
धनुर्भुजविनिर्मुक्तैः धनुषः भुजेन कौटिल्येन अत्याकर्षणजेन निर्मुक्तैः. भुज कौटिल्ये तुदादिः ॥  
धिष्ठितं अधिष्ठितम् ॥  

###### अरण्यपर्व \- अध्याय 017

### ॥  
श्रीः ॥  

## 3.17. अध्यायः 017

## विषयाः

कृष्णेन् युधिष्ठिरम्प्रति साल्वप्रद्युम्नयुद्धवर्णनम् ॥1॥  

## पाठः



वासुदेव उवाच।  

एवमुक्त्वा रौक्मिणेयो यादवान्यादवर्षभ।  
दंशितैर्हरिभिर्युक्तं रथमास्थाय काञ्चनम् ॥  
उच्छ्रित्य मकरं केतुं व्यात्ताननमलङ्कृतम्।  
उत्पतद्भिरिवाकाशं तैर्हयैरन्वयात्परान् ॥  
विक्षिपन्नादयंश्चापि धनुः श्रेष्ठं महाबलैः।  
तूणखङ्गधरः शूरो बद्धगोधाङ्गुलित्रवान् ॥  
सविद्युच्छुरितं चापं विहरन्वै तलात्तलम्।  
मोहयामास दैतेयान्सर्वान्सौभनिवासिनः ॥  
तस्य विक्षिपतश्चापं सन्दधानस्य चासकृत्।  
नान्तरं ददृशे कश्चिन्नघ्नितः शात्रवान्रणे ॥  
मुखस्य वर्णो न विकल्पतेऽस्य चेलुश्च गात्राणि न चापि तस्य।  
सिंहोन्नतं चाप्यभिगर्जतोऽस्य शुश्राव लोकोऽद्भुतवीर्यमग्र्यम् ॥  
जलेचरः काञ्चनयष्टिसंस्थो व्यात्ताननः शत्रुबलप्रमाथी।  
वित्रासयन्राजति वाहमुख्ये साल्वस्य सेनाप्रमुखे ध्वजाग्र्यः ॥  
ततस्तूर्णं विनिष्पत्य प्रद्युम्नः शत्रुकर्शनः।  
साल्वमेवाभिदुद्राव विधित्सुः कलहं नृप ॥  
अभियानं तु वीरेण प्रद्युम्नेन महारणे।  
नामर्षयत सङ्क्रुद्वः साल्वः कुरुकुलोद्वह ॥  
सरोषमहमत्तो वै कामगादवरुह्य च।  
प्रद्युम्नं योधयामास साल्वः परपुरञ्जयः ॥  
तयोः सुतुमुलं युद्धं साल्ववृष्णिप्रवीरयोः।  
समेता ददृशुर्लोका बलिवासवयोरिव ॥  
तस्य मायामयो वीर रथो हेमपरिष्कृतः।  
सपताकः सध्वजश्च सानुकर्षः स तूणवान् ॥  
स तं रथवरं श्रीमान्समारुह्य किल प्रभो।  
मुमोच बाणान्कौख्य प्रद्युम्नाय महाबलः ॥  
ततो बाणमयं वर्षं व्यसृजत्तरसा रणे।  
प्रद्युम्नो भुजवेगेन साल्वं सम्मोहयन्निव ॥  
स तैरभिहतः सङ्ख्ये नामर्यत सौभराट्।  
शरान्दीप्ताग्निसङ्काशान्मुमोच तनये मम ॥  
तमापतन्तं बाणौधं स चिच्छेद महाबलः।  
ततश्चान्याञ्शरान्दीप्तान्प्रचिक्षेप सुते मम ॥  
स साल्वबाणै राजेन्द्र विद्धो रुक्मिणिनन्दनः।  
मुमोच बाणं त्वरितो मर्मभेदिनमाहवे ॥  
तस्य वर्म विभिद्याशु स बाणो मत्सुतेरितः।  
विवेश हृदयं पत्री स पपात भृशहतः ॥  
तस्मिन्निपतिते वीरे साल्वराजे विचेतसि।  
सम्प्रद्रबन्दानवेन्द्रा दारयन्तो वसुन्धराम् ॥  
हाहाकृतमभूत्सैन्यं साल्वस्य पृथिवीपते।  
नष्टसञ्ज्ञे निपतिते तदा सौभपतौ नृपे ॥  
तत उत्थाय राजेन्द्र प्रतिलभ्य च चेतनाम्।  
मुमोच बाणान्सहसा प्रद्युम्नाय महाबलः ॥  
तेन बाणेन महता प्रद्युम्नः समरे स्थितः।  
जत्रुदेशे भृशं विद्धो व्यथितो ददृशे तदा ॥  
तं स विद्ध्वा महाराज साल्वो रुक्मिणिनन्दनम्।  
ननाद सिंहनादं वै नादेनापूरयन्महीम् ॥  
ततो मोहं समापन्ने तनये मम भारत।  
मुमोच बाणांस्त्वरितः पुनरन्यान्दुरात्मवान् ॥  
स तैरभिहतो बाणैर्बहुभिस्तेन मोहितः।  
निश्चेष्टः कौरवश्रेष्ठ प्रद्युम्नोऽभूद्रणाजिरे ॥  
इति श्रीमन्महाभारते अरण्यपर्वणि अर्जुनाभिगमनपर्वणि सप्तदशोऽध्यायः ॥17॥  

## टिप्पणयः

हरिभिः अश्वैः ॥  
व्यात्ताननमिवान्तकं इति झ. पाठः।  
अन्वयात् उपगतः ॥  
विक्षिपन् परान्धिक्वुर्वन्।  
महाहलैः हयैः ॥  
समानं विद्युच्छुरितेन विद्युत्कम्पनेनेति।  
विद्युच्छुरितम्।  
तलात्तलं सव्यापसव्यहस्ततलपरिवर्तेन ॥  
विक्षिप्तः कर्षतः ॥  
विकल्पते भिद्यते ॥  
जलेचरः मीनः।  
सर्वतिमिप्रमाथी इति झ. पाठः।  
वाहमुख्ये रथषेष्ठे ॥  
सानुकर्षः रथाधस्थकाष्ठं अनुकर्षः सः।  
रथः तूणवान् ॥  
आपततेति विसर्गलोप आर्षः ॥  
जत्रुदेशे कण्ठमूले ॥  

###### अरण्यपर्व \- अध्याय 018

### ॥  
श्रीः ॥  

## 3.18. अध्यायः 018

## विषयाः

प्रद्युम्ने साल्वबाणाभिहत्या मूर्च्छिते सारथिना रणाङ्गणादन्यतो रथयापनम् ॥1॥  
ततः प्रतिबुद्धेन प्रद्युम्नेन सारधिं प्रति सविषादोक्तिः ॥2॥  

## पाठः



वासुदेव उवाच।  

साल्वबाणार्दिते तस्मिन्प्रद्युम्ने बलिनांवरे।  
वृष्णयो भग्नसङ्कल्पा विव्यथुः पृतनामुखे ॥  
हाहाकृतमभूत्सर्वं वृष्ण्यन्धकबलं ततः।  
प्रद्युम्ने मोहिते राजन्साल्वः प्रमुदितोऽभवत् ॥  
तं तथा मोहितं दृष्ट्वा सारथिर्जवनैर्हयैः।  
रणादपाहरत्तूर्णं शिक्षितो दारुकिस्तदा ॥  
नातिदूरापयाते तु रथे रथवरप्रणुत्।  
धनुर्गृहीत्वा यन्तारं लब्धसज्ञोऽब्रवीदिदम् ॥  
सौते किं ते व्यवसितं कस्माद्यासि पराङ्मुखः।  
नैष वृष्णिप्रवीराणामाहवे धर्म उच्यते ॥  
कच्चित्सौते न ते मोहः साल्वं दृष्ट्वा महाहवे।  
विषादो वा रणँ दृष्ट्वा ब्रूहि मे त्वं यथातथम् ॥  


सौतिरुवाच।  

जानार्दने न मे मोहो नापि मां भयमाविशत्।  
अतिभारं तु ते मन्ये साल्वं केशवनन्दन ॥  
सोभियाति शनैर्वीर बलवानेष पापकृत्।  
मोहितश्च रणे शूरो रक्ष्यः सारथिना रथी ॥  
आयुष्मंस्त्वं मया नित्यं रक्षितव्यस्त्वयाऽप्यहम्।  
रक्षितव्यो रणे नित्यमिति कृत्वाऽपयाम्यहम् ॥  
एकश्चासि महाबाहो बहवश्चापि दानवाः।  
न समं रौक्मिणेयाहं रणए मत्वाऽपयामि वा ॥  


वासुदेव उवाच।  

एवं ब्रुवति सूते तु तदा मकरकेतुमान्।  
उवाच सूतं कौरव्य सन्निवर्त्य रथं पुनः ॥  
दारुकात्मज मैवं त्वं पुनः कार्षीः कथञ्चन।  
न्यपयानं रणात्सौते जीवतो मम कर्हिचित् ॥  
न स वृष्णिकुले जातो यो वै त्यजति सङ्गरम्।  
यो वा निपतितं हन्ति तवास्मीति च वादिनम् ॥  
तथा स्त्रियं च यो हन्ति बालं वृद्धं तथैव च।  
विरथं मुक्तकेशं च भग्नशस्त्रायुधं तथा ॥  
त्वं च सूतकुले जातो विदितः सूतकर्मणि।  
धर्मज्ञश्चासि वृष्णीनामाहवेष्वपि दारुके ॥  
स जानंश्चरितं कृत्स्नं वृष्णीनां पृतनामुखे।  
अपयानं पुन सौते मैवं कार्षीः कथञ्चन ॥  
अपयातं हतं पृष्ठे भ्रान्तं रणपलायितम्।  
गदाग्रजो दुराधर्षः किं मां वक्ष्यति माधवः ॥  
केशवस्याग्रजो वाऽपि नीलवासा मदोत्कटः।  
किं वक्ष्यति महाबाहुर्बलदेवः समागतः ॥  
किं वक्ष्यतिशिनेर्नप्ता रणसिंहो महारथः।  
अपयातं रणात्सूत साम्बश्च समितिञ्जयः ॥  
चारुदेष्णश्च दुर्धर्षस्तथैव गदसारणौ।  
अक्रूरश्च महाबाहुः किं मां वक्ष्यति सारथे ॥  
शूरं सम्भावितं शान्तं नित्यं पुरुषमानिनम्।  
स्त्रियश्च वृष्णिवीराणां किं मांवक्ष्यन्ति सङ्गताः ॥  
प्रद्युम्नोऽयमुपायाति भीतस्त्यक्त्वा महाहवम्।  
धिगेनमिति वक्ष्यन्ति न तु वक्ष्यन्ति साध्विति ॥  
धिग्वाचा परिहासोपि मम वा मद्विधस्य वा।  
मृत्युनाऽभ्यधिकः सौते स त्वं माव्यपयाः पुनः ॥  
भारं हि मयि सन्न्यस्य यातो मधुनिहा हरिः।  
यज्ञं बारतसिंहस्य न हि शक्योऽद्यमर्षितुम् ।  
कृतवर्मा मया वीरो निर्यास्यन्नेव वारितः।  
साल्वं निवारयिष्येऽहं तिष्ठ त्वमिति सूतज ॥  
स च सम्भावयन्मां वै निवृत्तो हृदिकात्मजः।  
तं समेत्य रणं त्यक्त्वा किं वक्ष्यामि महारथं ॥  
उपयान्तं दुराधर्षं शङ्खचक्रगदाधरम्।  
पुरुषं पुण्डरीकाक्षं किं वक्ष्यामि महाभुजम् ॥  
सात्यकिं बलदेवं च ये चान्येऽन्धकवृष्णयः।  
मया स्पर्धन्ति सततं किं नु वक्ष्यामि तानहं ॥  
त्यक्त्वा रणमिमं सौते पृष्ठतोऽभ्याहतः शरैः।  
त्वयाऽपनीती विवशो न जीवेयं कथञ्चन ॥  
सन्निवर्त रथेनाशु पुनर्दारुकनन्दन।  
न चैतदेवं कर्तव्यमथापत्सु कथञ्चन ॥  
न जीवितमहं सौते बहु मन्ये कथञ्चन।  
अपयातो रणाद्भीतः पृष्ठतोऽभ्याहतः शरैः ॥  
कदाऽपि सूतपुत्र त्वं जानीषे मां भयार्दितम्।  
अपयातं रणं हित्वा यथा कापुरुषं तथा ॥  
अयुक्तं तु मया त्यक्तुं सङ्ग्रामं दारुकात्मज।  
मयि युद्धार्थिनि भृशं स त्वं याहि यतो रणम् ॥  
इति श्रीमन्महाभारते अरण्यपर्णणि अर्जुनाभिगमनपर्वणि अष्टादशोऽध्यायः ॥19॥  

## टिप्पणयः

परे च मुदिता भृशम्।  
इति झ. पाठः ॥  
रथं पुनः इति झ. पाठः ॥  
शिनेर्नप्ता सात्यकिः ॥  

###### अरण्यपर्व \- अध्याय 019

### ॥  
श्रीः ॥  

## 3.19. अध्यायः 019

## विषयाः

प्रद्युम्नपराजितस्य साल्वस्य रणादपयानम् ॥1॥  

## पाठः



वासुदेव उवाच।  

एवमुक्तस्तु कौन्तेय सूतपुत्रस्ततो मृधे।  
प्रद्युम्नमब्रवीच्छ्लक्ष्णं मधुरं वाक्यमञ्जसा ॥  
न मे भयं रौक्मिणेय सङ्ग्रामे यच्छतो हयान्।  
युद्धज्ञोस्मि च वृष्णीनां नात्र किञ्चिदतोऽन्यथा ॥  
आयुष्मन्नुपदेशस्तु सारथ्ये वर्ततां स्मृतः।  
सर्वार्थेषु रथी रक्ष्यस्त्वं चापि भृशपीडितः ॥  
त्वं हि साल्वप्रयुक्तेन शरेणाभिहतो भृशम्।  
कश्मलाभिहतो वीर ततोऽहमपयातवान् ॥  
सत्वं सात्वतमुख्याद्य लब्धसञ्ज्ञो यदृच्छया।  
पश्य मे हयसंयाने शिक्षां केशवनन्दन ॥  
दारुकेणाहमुत्पन्नो यथावच्चैव शिक्षितः।  
वीतभीः प्रविशाम्येतां साल्वस्य महतीं चमूम् ॥  


वासुदेव उवाच।  

एवमुक्त्वा ततो वीरो हयान्सञ्चोद्य सङ्गरे।  
रश्मिभिस्तु समुद्यम्य जवेनाभ्यपतत्तदा ॥  
मण्डलानि विचित्राणि यमकानीतराणि च।  
सव्यानि च विचित्राणि दक्षिणानि च सर्वशः ॥  
प्रतोदेनाहता राजन्रश्मिभिश्च समुद्यताः।  
उत्पतन्त इवाकाशं विबभुस्ते हयोत्तमाः ॥  
ते हस्तलाघवोपेतं विज्ञाय नृप दारुकिम्।  
उह्यमाना इव तदा नास्पृशंश्चरणैर्महीम् ॥  
सोपसव्यां चमूं तस्य साल्वस्य भरतर्षभ।  
चकार नातियत्नेन तदद्भुतमिवाभवत् ॥  
अमृष्यमाणोपसव्यं साल्वः समितिदारुणः।  
यन्तारमस्य सहसा त्रिभिर्बाणैः समार्दयत् ॥  
दारुकस्य सुतस्तं तु बाणवेगमचिन्तयन्।  
भूय एव महाबाहो प्रययावपसव्यतः ॥  
ततो बाणान्बहुविधान्पुनरेव स सौभराट्।  
मुमोच तनये वीर मम रुक्मिणिनन्दने ॥  
तानप्राप्ताञ्शितैर्ब्राणैश्चिच्छेद परवीरहा।  
रौक्मिणेयः स्मितं कृत्वा दर्शयन्हस्तलाघवं ॥  
छिन्नान्दृष्ट्वा तु तान्बाणान्प्रद्युम्नेन च सौभराट्।  
आसुरीं दारुणीं मायामास्थाय व्यसृजच्छरान् ॥  
प्रयुज्यमानमाज्ञाय दैतेयास्त्रं महाबलम्।  
ब्रह्मास्त्रेणान्तरा च्छित्त्वामुमोचान्यन्पतस्त्रिणः ॥  
ते तदस्त्रं विधूयाशु विव्यधू रुधिराशनाः।  
शिरस्युरसि वक्रे च स मुमोह पपात च ॥  
तस्मिन्निपतिते क्षुद्रे साल्वे बाणप्रपीडिते।  
रौक्मिणेयोऽपरं बाणं सन्दधे शत्रतापनः ॥  
तमर्चितं सर्वदाशार्हपूगै\- राशीर्भिरर्कज्वलनप्रकाशम्।  
दृष्ट्वा शरं ज्यामभिनीयमानं बभूव हाहाकृतमन्तरिक्षम् ॥  
ततो देवगणाः सर्वे सेन्द्राः सहधनेश्वराः।  
नारदं प्रेषयामासु\- श्वसनं च मनोजवम् ॥  
तौ रौक्मिणेयमागम्य वचोऽब्रूतां दिवौकसाम्।  
नैव वध्यस्त्वया वीर साल्वराजः कथञ्चन ॥  
संहरस्व पुनर्बाणमवध्योऽयं त्वया रणे।  
एतस्य च शरस्याजौ नावध्योस्ति पुमान्क्वचित् ॥  
मृत्युरस्य महाबाहो रणे देवकिनन्दनः।  
कृष्णः सङ्कल्पितो धात्रा तन्मिथ्या न भवेदिति ॥  
ततः परमसंहृष्टः प्रद्युम्नः शरमुत्तमम्।  
सञ्जहार धनुःश्रेष्ठात्तूणे चैव न्यवेशयत् ॥  
तत उत्थाय राजेन्द्र साल्वः परमदुर्मनाः।  
व्यपायात्सबलस्तूर्णं प्रद्युम्नशरपीडितः ॥  
स द्वारकां परित्यज्य साल्वो वृष्णिभिरार्दितः।  
सौभमास्थाय राजेन्द्र दिवमाचक्रमे तदा ॥  
इति श्रीमन्महाभारते अरण्यपर्वणि अर्जुनाभिगमनपर्वणि विंशोऽध्यायः ॥20॥  

## टिप्पणयः

यमकानि सदृशानि।  
इतराणि विसदृशानि ॥  
दह्यमाना इवेति ख. झ. पाठः ॥  

###### अरण्यपर्व \- अध्याय 020

### ॥  
श्रीः ॥  

## 3.20. अध्यायः 020

## विषयाः

कृष्णेन युधिष्ठिरम्प्रति संवस्य साल्वेन सह युद्धप्रकारकथनम् ॥1॥  

## पाठः



वासुदेव उवाच।  

आनर्तनगरं मुक्तं ततोऽहमगमं तदा।  
महाक्रतौ राजसूये निवृत्ते नृपते तव ॥  
अपश्यं द्वारकां चाहं महाराज हतत्विषम्।  
निःस्वाध्यायवषट्कारां निर्भूषणवरस्त्रियम् ॥  
अनभिज्ञेयरूपाणि द्वारकोपवनानि च।  
दृष्ट्वा शङ्कोपपन्नोऽहमपृच्छं हृदिकात्मजम् ॥  
अस्वस्थनरनारीकमिदं वृष्णिकुलं भृशम्।  
किमिदं नरशार्दूल श्रोतुमिच्छामि तत्त्वतः ॥  
एवमुक्तः स तु मया विस्तरेणेदमब्रवीत्।  
रोधं मोक्षं च साल्वेन हार्दिक्यो राजसत्तम ॥  
ततोऽहं भरतश्रेष्ठ श्रुत्वा सर्वमशेषतः।  
विनाशे साल्वराजस्य तदैवाकरवं मतिम् ॥  
ततोऽहं भरतश्रेष्ठ समाश्वास्य पुरे जनम् ॥  
राजानमाहुकं चैव तथैवाकनदुन्दुभिम् ॥  
सर्वान्वृष्णिप्रवीरांश्च हर्षयन्नब्रुवं तदा।  
अप्रमादः सदा कार्यो नगरे यादवर्षभाः ॥  
साल्वराजविनाशाय प्रयातं मां निबोधत।  
नाहत्वा तं निवर्तिष्ये पुरीं द्वारवतीं प्रति ॥  
ससाल्वं सौभनगरं हत्वा द्रष्टास्मि वः पुनः।  
त्रिःसामा हन्यतामेषा दुन्दुभिः शत्रुभीषणा ॥  
ते मयाऽऽश्वासिता वीरा यथावद्भरतर्षभ।  
सर्वे मामब्रुवन्हृष्टाः प्रयाहि जहिशात्रवान् ॥  
तैः प्रहृष्टात्मभिर्वीरैराशीर्भिरभिनन्दितः।  
वाचयित्वा द्विजश्रेष्ठान्प्रणम्य शिरसा भवम् ॥  
शैब्यसुग्रीवयुक्तेन रथेनानादयन्दिशः।  
प्रध्माय शङ्खप्रवरं पाञ्चजन्यमहं नृप ॥  
प्रयातोस्मि नरव्याघ्र बलेन महता वृतः।  
क्लृप्तेन चतुरङ्गेण यत्तेन जितकाशिना ॥  
समतीत्य बहून्देशान्गिरींश्च बहुपादपान्।  
सरांसि सरितश्चैव मार्तिकावतमासदम् ॥  
तत्राश्रौषं नरव्याघ्र साल्वं सागरमन्तिकात्।  
प्रयान्तं सौभमास्थाय तमहं पृष्ठतोऽन्वगाम् ॥  
`दृष्टवानस्मि राजेन्द्र साल्वराजमथान्तिके।'  
ततः सागरमासाद्य कुक्षौ तस्य महोर्मिणः।  
समुद्रनाभ्यां साल्वोऽभूत्सौभमास्थाय शत्रुहन् ॥  
`स मामालोक्य सहसा सेनां स्वां प्राहिणोन्मृधे।  
मद्बाहुना च सेनायां शिष्टायां किञ्चिदेव च' स समालोक्य सहसा स्मयन्निव युधिष्ठिर।  
आह्वयामास दुष्टात्मा युद्धायैव मुहुर्मुहुः ॥  
तस्य शार्ङ्गविनिर्मुक्तैर्बहुभिर्मर्मभेदिभिः।  
पुरं नासाद्यत शरैस्ततो मां रोष आविशत् ॥  
स चापि पापप्रकृतिर्दैतेयापशदो नृप।  
मय्यवर्षत दुर्धर्षः शरधाराः सहस्रशः ॥  
सैनिकान्मम सूतं च हयांश्च स समाकिरत्।  
अचिन्तयन्तस्तु शरान्वयं युध्याम भारत ॥  
ततः शतसहस्राणि शराणां नतपर्वणाम्।  
चिक्षिपुः समरे वीरा मयि साल्वपदानुगाः ॥  
ते हयांश्च रथं चैव ध्वजं दारुकमेव च।  
छादयामासुरसुरास्तैर्बाणैर्मर्मभेदिभिः ॥  
न हया न रथो वीर न ध्वजो न च दारुकः।  
अदृश्यन्त शरैश्छन्नास्तथाऽहं सैनिकाश्च मे ॥  
ततोऽहमपि कौन्तेय शराणामयुतान्बहून्।  
आमन्त्रितानां धनुषा दिव्येन विधिनाऽक्षिपम् ॥  
न तत्रविषयस्त्वासीन्मम सैन्यस्य भारत।  
खे विषक्तं हि तत्सौभं क्रोशमात्र इवाभवत् ॥  
ततस्ते प्रेक्षकाः सर्वे देवा वै दिवमास्थिताः।  
हर्षयामासुरुच्चैर्मां सिंहनादतलस्वनैः ॥  
मत्कार्मुकविनिर्मुक्ता दानवानां महारणे।  
अङ्गेषु रुधिराक्तास्ते विविशुः शलभा इव ॥  
ततो हलहलाशब्दः सौभमध्ये व्यवर्धत।  
वध्यतां विशिखैस्तीक्ष्णैः पततां च महार्णवे ॥  
ते निकृत्तभुजस्कन्धाः कबन्धाकृतिदर्शनाः।  
नदन्तो भैरवान्नादान्निपतन्ति स्म दानवाः।  
पतितास्तेऽपि भक्ष्यन्ते समुद्राम्भोनिवासिभिः ॥  
ततो गोक्षीरकुन्देन्दुमृणालरजतप्रभम्।  
जलजं पाञ्चजन्यं वै प्राणेनाहमपूरयम् ॥  
तान्दृष्ट्वा पतितांस्तत्र साल्वः सौभपतिस्ततः।  
मायायुद्धेन महता योधयामास मां युधि ॥  
ततो गदा हलाः प्रासाः शूलशक्तिपरश्चथाः।  
असयः शक्तिकुलिशपाशर्ष्टिकनपाः शराः।  
पट्टसाश्च भुशुण्ड्यश्च प्रपतन्त्यनिशं मयि ॥  
तामहं माययैवाशु प्रतिगृह्य व्यनाशयम्।  
तस्यां हतायां मायायां गिरिशृङ्गैरयोधयत् ॥  
ततोऽभवत्तम इव प्रकाश इव चाभवत्।  
दुर्दिनं सुदिनं चैव शीतमुष्णं च भारत ॥  
अङ्गारपांसुवर्षं च शस्त्रवर्षं च भारत।  
एवं मायां प्रकुर्वाणो योधयामास मां रिपुः ॥  
विज्ञाय तदहं सर्वं माययैव व्यनाशयम्।  
यथाकालं तु युद्धेन व्यधमं सर्वतः शरैः ॥  
`ततो हतायां च मया मायायां युधि दानवः।  
मायामन्यां महाराज चकार मतिमोहिनीम् ॥'  
ततो व्योम महाराज शतसूर्यमिवाभवत्।  
शतचन्द्रं च कौन्तेय सहस्रायुततारकम् ॥  
ततो नाज्ञायत तदा दिवारात्रं तथा दिशः।  
ततोऽहं मोहमापन्नः प्रज्ञास्त्रं समयोजयम् ॥  
तदस्त्रमस्तमस्त्रेण विधूतं शरतूलवत्।  
तथा तदभवद्युद्धं तुमुलं रोमहर्षणम्।  
लब्धालोकस्तु राजेन्द्र पुनः शत्रुमयोधयम् ॥  
इति श्रीमन्महाभारते अरण्यपर्वणि अर्जुनाभिगमनपर्वणि विंशोऽध्यायः ॥20॥  

## टिप्पणयः

हृदिकात्मजं कृतकर्माणम् ॥  
त्रिःसामा त्रिस्वरा नीचमन्द्रतारभावेन ॥  
वाचयित्वा स्वस्तिवादानिति शेषः।  
शिरसा हरमिति ट. पाठः।  
शिरसाहुकमिति क. पाठः ॥  
जितकाशिना जयशोभिना ॥  
मार्तिकावतं देशविशेषम्।  
आसदं प्राप्तः ॥  
सागरमन्तिकात् सागरसमीपे।  
अन्वगां अनुगतवानस्मि ॥  
महोर्मिणः महोर्मिमतः।  
व्रीह्यादित्वादिनिः।  
नाभ्यां गर्भे गुप्त इत्यर्थः ॥  
तस्य पुरं मदीयैः शरैर्नासाद्यतेति सम्बन्धः ॥  
आमन्त्रितानां अभिमन्त्रितानाम्।  
दिव्येन विधिना अलौकिकया अस्त्रिविद्यया ॥  
वध्यतां वध्यमानानाम् ॥  
प्राणएन बलेन ॥  
शक्त्यादीनां कनो दीप्तिर्गतिः शोभा वा तां पान्ति ते।  
कार्तिकेयेन्द्रवरुणयमायुधतुल्या इत्यर्थः ॥  

###### अरण्यपर्व \- अध्याय 021

### ॥  
श्रीः ॥  

## 3.21. अध्यायः 021

## विषयाः

कृष्णसाल्वयोर्युद्धम् ॥1॥  
साल्वेन स्वमायासृष्टवसुदेवस्य शिरश्छेदनप्रदर्शनेन कृष्णव्यामोहनम् ॥2॥  
ततो मुहूर्तेन प्रतिबुद्धेन कृष्णेन स्वानुभूतस्य मायिकत्वाध्यवसायः ॥3॥  

## पाठः



वासुदेव उवाच।  

एवं स पुरुषव्याघ्रः साल्वो राज्ञं महारिपुः।  
युध्यमानो मया सङ्ख्ये वियदभ्यगमत्पुनः ॥  
ततः शतघ्नीश्च महागदाश्च दीप्ताश्च शूलान्मुसलानसींश्च।  
चिक्षेप रोषान्मयि मन्दबुद्धिः साल्वो महाराज जयाभिकाङ्क्षी ॥  
तानाशुगैरापततोऽहमाशु निवार्य तूर्णं खगमान्ख एव।  
द्विधा त्रिता चाच्छिनमाशु मुक्तै\- स्ततोऽन्तरिक्षे निनदो बभूव ॥  
ततः शतसहस्रेण शराणां नतपर्वणाम्।  
दारुकं वाजिनश्चैव रथं च समवाकिरत् ॥  
ततो मामब्रवीद्वीर दारुको विह्वलन्निव।  
स्थातव्यमिति तिष्ठामि साल्वबाणप्रपीडितः।  
अवस्थातुं न शक्नोमि अङ्गं मे व्यवसीदति ॥  
इति तस्य निशम्याहं सारथेः करुणं वचः।  
अवेक्षमाणो यन्तारमपश्यं शरपीडितम् ॥  
न तस्योरसि नो मूर्ध्नि न काये न भुजद्वये।  
अन्तरं पाण्डवश्रेष्ठ पश्याम्यनिचितं शरैः ॥  
स तु बाणवरोत्पीडाद्विस्रवत्यसृगुल्बणम्।  
अभिवृष्टो यथा मेघैर्गिरिर्गैरिकधातुमान् ॥  
अभीशुहस्तं तं दृष्ट्वा सीदन्तं सारथिं रणे।  
अस्तम्भयं महाबाहो साल्वबाणप्रपीडितम् ॥  
अथ मां पुरुषः कश्चिद्द्वारकानिलयोऽब्रवीत्।  
त्वरितो रथमारोप्य सौहृदादिव भारत ॥  
आहुकस्य वचो वीर तस्यैव परिचारकः।  
विषण्णः सन्नकण्ठेन तन्निबोध युधिष्ठिर ॥  
द्वारकाधिपतिर्वीर आह त्वामाहुको वचः।  
केशवैहि विजानीष्व यत्त्वां पितृसखोऽब्रवीत् ॥  
उपयात्वा तु साल्वेन द्वारकां वृष्णिनन्दन।  
विषक्ते त्वयि दुर्धर्ष इतः शूरसुतो बलात् ॥  
तदलं साधुयुद्धेन निवर्तस्व जनार्दन।  
द्वारकामेव रक्षस्व कार्यमेतन्महत्तव ॥  
इत्यहं तस्य वचनं श्रुत्वा परमदुर्मनाः।  
निश्चयं नाधिगच्छामि कर्तव्यस्येतरस्य च ॥  
सात्यकिं बलदेवं च प्रद्युम्नं च महांरथम्।  
जगर्हे मनसा वीर तच्छ्रुत्वा महदप्रियम् ॥  
अहं हि द्वारकायाश्च पितुश्च कुरुनन्दन।  
तेषु रक्षां समाधाय प्रयातः सौभयातने ॥  
बलदेवो महाबाहुः कच्चिज्जीवति शत्रुहा।  
सात्यकी रौक्मिणेयश्च चारुदेष्णश्च वीर्यवान्।  
साम्बप्रभृतयश्चैवेत्यहमासं सुदुर्मनाः ॥  
एतेषु हि नरव्याघ्र जीवत्सु न कथञ्चन।  
शक्यः शूरसुतो हन्तुमपि वज्रभृता स्वयम् ॥  
हतः शूरसुतो व्यक्तं व्यक्तं चैते परासवः।  
बलदेवमुखाः सर्व इति मे निश्चिता मतिः ॥  
सोहं सर्वविनाशं तं चिन्तयानो मुहुर्मुहुः।  
अविह्वलो महाराज पुनः साल्वमयोधयम् ॥  
तदोऽपश्यं महाराज प्रपतन्तमहं तदा।  
सौभाच्छूरसुतं वीर ततो मां मोह आविशत् ॥  
तस्य रूपं प्रपततः पितुर्मम नराधिप।  
ययातेः क्षीणपुण्यस्य स्वर्गादिव भहीतलम् ॥  
विशीर्णमलिनोष्णीपप्रकीर्णाम्बरमूर्धजः।  
प्रपतन्दृश्यते ह स्म क्षीणपुण्य इव ग्रहः ॥  
ततः शार्ङ्गं धनुःश्रेष्ठं करात्प्रपतितं मम।  
मोहापन्नश्च कौन्तेय रथोपस्थ उपाविशम् ॥  
ततो हाहाकृतं सर्वं सैन्यं मे गतचेतनम्।  
मां दृष्ट्वा रथनीडस्थं गतासुमिव भारत ॥  
प्रसार्य बाहू पततः प्रसार्य चरणावपि।  
रूपं पितुर्मे विबभौ शकुने\- पततो यथा ॥  
तं पतन्तं महाबाहो शूलपट्टसपाणयः।  
अभिघ्नन्तो भृशं वीर मम चोतोह्यकम्पयन् ॥  
ततो मुहूर्तात्प्रतिलभ्य सञ्ज्ञा\- महं तदा वीर महाविमर्दे।  
न तत्रसौमं न रिपुं च साल्वं पश्यामि वृद्धं पितरं न चापि ॥  
ततो ममासीन्मनसि मायेयमिति निश्चितम्।  
प्रबुद्धोस्मि ततो भूयः शतशो वाऽकिरं शरान् ॥  
इति श्रीमन्महाभारते अरण्यपर्वणि अर्जुनाभिगमनपर्वणि एकविंशोऽध्यायः ॥21॥  

## टिप्पणयः

बाणरोत्पीडात् क्षतस्थानात्।  
उल्वणमुत्कटम् ॥  
अस्तम्भयमाश्वासितवान् ॥  
पितृसख आहुकः ॥  
विषक्तेऽन्यत्र व्यासक्ते।  
शूरसुतो वसुदेवः ॥  
जगर्हे निन्दितवान् ॥  

###### अरण्यपर्व \- अध्याय 022

### ॥  
श्रीः ॥  

## 3.22. अध्यायः 022

## विषयाः

कृष्णेन युधिष्ठिरम्प्रति स्वेन साल्वसंहारकथनपूर्वकं सुभद्राभिमन्युमभ्यां सह द्वारकागमनम् ॥1॥  
धृष्टद्युम्नधृष्टकेतुभ्यां यथाक्रमं द्रौपदेयान्नकुलभार्यां स्वस्वनगरगमनम् ॥2॥  

## पाठः



वासुदेव उवाच।  

ततोऽहं भरतश्रेष्ठ प्रगृह्यरुचिरं धनुः।  
शरैरपातयं सौभाच्छिरांसि विबुधद्विषाम् ॥  
शरांश्चाशीविषाकारानूर्ध्वगांस्तिग्मतेजसः।  
प्रैषयं साल्वराजाय शार्ङ्गमुक्तान्सुवाससः ॥  
ततो नादृश्यत तदा सौभं कुरुकुलोद्वह।  
अन्तर्हितं माययाऽभूत्ततोऽहं विस्मितोऽभवम् ॥  
अथ दानवसङ्घास्ते विकृताननमूर्धजाः।  
उदक्रोशन्महाराज धिष्ठिते मयि भारत ॥  
ततोऽस्त्रं शब्दसाहं वै त्वरमाणो महारणे।  
अयोजयं तद्वधाय ततः शब्द उपारमत् ॥  
हतास्ते दानवाः सर्वे यैः स शब्द उदीरितः।  
शरैरादित्यसङ्कशैर्ज्वलितैः शब्दसाधनैः ॥  
तस्मिन्नुपरते शब्दे पुनरेवान्यतोऽभवत्।  
शब्दोऽपरो महाराज तत्रापि प्राहरं शरैः ॥  
एवं दश दिशः सर्वास्तिर्यगूर्ध्वं च भारत।  
नादयामासुरसुरास्ते चापि निहता मया ॥  
ततः प्राग्ज्योतिषं गत्वा पुनरेव व्यदृश्यत।  
सौभं कामगमं वीर मोहयन्मम चक्षुषी ॥  
ततो लोकान्तकरणो दानवो दारुणाकृतिः।  
शिलावर्षेण महता सहसा मां समावृणोत् ॥  
सोहं पर्वतवर्षेण वध्यमानः समन्ततः।  
वल्मीक इव राजेन्द्र पर्वतोपचितोऽभवम् ॥  
ततोऽहं पर्वतचितः सहयः सहसारथिः।  
अप्रख्यातिमियां राजन्सध्वजः पर्वतैश्चितः ॥  
ततो वृष्णिप्रवीरा ये ममासन्सैनिकास्तदा।  
ते भयर्ता दिशः सर्वे सहसा विप्रदुद्रुवुः ॥  
ततो हाहाकृतमभूत्सर्वं किल विशाम्पते।  
द्यौश्च भूमिश्च खं चैवादृश्यमाने तथा मयि ॥  
ततो विषण्णमनसो मम राजन्सुहृज्जनाः।  
रुरुदुश्चुक्रुशुश्चैव दुःखशोकसमन्विताः ॥  
द्विषतां च प्रहर्षोऽभूदार्तिश्च सुहृदामपि।  
एवं विजितवान्वीर पश्चादश्रौषमच्युत ॥  
ततोऽहमिन्द्रदयितं सर्वपाषाणभेदनम्।  
वज्रमुद्यम्य तान्सर्वान्पर्वतान्समशातयम् ॥  
ततः पर्वतभारार्ता मन्दप्राणविचेष्टिताः।  
हया मम महाराज वेपमाना इवाभवन् ॥  
मेघजाल इवाकाशे विदार्याभ्युदितं रविम्।  
दृष्ट्वा मां बान्धवाः सर्वे हर्षमाहारयन्पुनः ॥  
ततः पर्वतभारार्तान्मन्दप्राणविचेष्टितान्।  
हयान्सन्दृश्य मां सूतः प्राह तात्कालिकं वचः ॥  
साधु सम्पश्य वार्ष्णेय साल्वं सौभपतिं स्थितम्।  
अलं कृष्णावमन्यैनं साधु यत्नं समाचर ॥  
मार्दवं सखितां चैव साल्वादद्य व्यपाहर।  
जहि साल्वं महाबाहो मैनं जीवय केशव ॥  
सर्वैः पराक्रमैर्वीर वध्यः शत्रुरमित्रहन्।  
न शत्रुरवमन्तव्यो दुर्बलोऽपि बलीयसा।  
योपिस्यात्पीठगः कश्चित्किं पुनः समरे स्थितः ॥  
स त्वं पुरुषशार्दूल सर्वयत्नैरिमं प्रभो।  
जहि वृष्णिकुलश्रेष्ठ मा त्वां कालोऽत्यगात्पुनः ॥  
जितवाञ्जामदग्न्यं यः कोटिवर्षगणान्बहून्।  
स एष नान्यैर्वध्यो हि त्वामृते नास्ति कश्चन ॥  
नैष मार्दवसाध्यो वै मतो नापि सखा तव।  
येन त्वं योधितो वीर द्वारका चावमर्दिता ॥  
एवमादि तु कौन्तेय श्रुत्वाऽहं सारथेर्वचः।  
तत्वमेतदिति ज्ञात्वा युद्धे मतिमधारयम् ॥  
वधाय साल्वराजस्य सौभस्य च निपातने।  
दारुकं चाब्रुवं वीर मुहूर्तं स्थीयतामिति ॥  
ततोऽप्रतिहतं दिव्यमभोद्यमतिवीर्यवत्।  
आग्नेयमस्त्रं दयितं सर्वसाहं महाप्रभम्।  
योजयं तत्रधनुषा दानवान्तकरं रणे ॥  
यक्षाणां राक्षसानां च दानवानां च संयुगे।  
राज्ञां च प्रतिलोमानां भस्मान्तकरणं महत् ॥  
क्षुरान्तममलं चक्रं कालान्तकयमोपमम्।  
अनुमन्त्र्याहमतुलं द्विषतां विनिबर्हणम् ॥  
जहि सौभं स्ववीर्येण ये चात्र रिपवो मम।  
इत्युक्त्वा भुजवीर्येण तस्मै प्राहिणवं रुषा ॥  
रूपं सुदर्शनस्यासीदाकाशे पततस्तदा।  
द्वितीयस्येव सूर्यस् युगान्ते प्रतपिष्यतः ॥  
तत्समासाद्य नगरं सौभं व्यपगतत्विषम्।  
मध्येन पाटयामास क्रकचो दार्विवोच्छ्रितम् ॥  
द्विधा कृतं ततः सौभं सुदर्शनबलाद्धतम्।  
महेश्वरशरोद्धूतं पपात त्रिपुरं यथा ॥  
तस्मिन्निपतिते सौभे चक्रमागात्करं मम।  
पुनश्चादाय वेगेन साल्वायेत्यहमब्रुवम् ॥  
ततः साल्वं गदां गुर्वीमाविध्यन्ते महाहवे।  
द्विधा चकार सहसा प्रजज्वाल च तेजसा ॥  
तस्मिन्विनिहते वीरे दानवास्त्रस्तचेतसः।  
हाहाभूता दिशो जग्मुरर्दिता मम सायकैः ॥  
ततोऽहंसमवस्थाप्यरथं सौभसमीपतः।  
शङ्खं प्रध्माप्य हर्षेण सुहृदः पर्यहर्षयम् ॥  
तन्मेरुशिखराकारं विध्वस्ताट्टालगोपुरम्।  
दह्यमानमभिप्रेक्ष्य स्त्रियस्ताः सम्प्रदुद्रुवुः ॥  
एवं निहत्य समरे सौभं साल्वं निपात्य च।  
आनर्तात्पुनरागम्य सुहृदां प्रीतिमावहम् ॥  
तदेतत्कारणं राजन्नागमं नागसाह्वयम्।  
यद्यागां परवीरघ्न न हि जीवेत्सुयोधनः ॥  
मय्यागतेऽथवा वीर द्यूतं न भविता तथा।  
अद्याहं किं करिष्यामि भिन्नसेतुरिवोदकम् ॥  


वैशम्पायन उवाच।  

एवमुक्त्वा महाबाहुः कौरवं पुरुषोत्तमः।  
आमन्त्र्य प्रययौ श्रीमान्पाण्डवान्मधुसूदनः ॥  
अभिवाद्य महाबाहुर्धर्मराजं युधिष्ठिरम्।  
राज्ञा मूर्धन्युपाघ्रातो भीमेन च महाभुजः ॥  
परिष्वक्तश्चार्जुनेन यमाभ्यां चाभिवादितः।  
सम्मानितश्च धौम्येन द्रौपद्या चार्चितोश्रुभिः ॥  
सुभद्रामभिमन्युं च रथमारोप्य काञ्चनम्।  
आरुरोह रथं कृष्णः पाण्डवैरभिपूजितः ॥  
शैब्यसुग्रीवयुक्तेन रथेनादित्यवर्चसा।  
द्वारकां प्रययौ कृष्णः समाश्वास्य युधिष्ठिरम् ॥  
ततः प्रयते दाशार्हे धृष्टद्युम्नोपि पार्षतः।  
द्रौपदेयानुपादाय प्रययौ स्वपुरं तदा ॥  
धृष्टकेतुः स्वसारं च समादायाथ चेदिराट्।  
जगाम पाण्डवान्दृष्ट्वा रम्यां शुक्तिमतीं पुरीम् ॥  
केकयाश्चाप्यनुज्ञाताः कौन्तेयेनामितौजसा।  
आमन्त्र्य पाण्डवान्सर्वान्प्रययुस्तेऽपि भारत ॥  
ब्राह्मणाश्च विशश्चैव तथाविषयवासिनः।  
विसृज्यमानाः सुभृशं न त्यजन्ति स्म पाण्डवान् ॥  
समवायः स राजेन्द्र सुमहाद्भुतदर्शनः।  
आसीन्महात्मनां तेषां काम्यके भरतर्षभ ॥  
युधिष्ठिरस्तु विप्रांस्ताननुमान्य महामनाः।  
शशास पुरुषान्काले रथान्योजयतेति वै ॥  
इति श्रीमन्महाभारते अरण्यपर्वणि अर्जुनाभिगमनपर्वणि द्वाविंशोऽध्यायः ॥22॥  

## टिप्पणयः

सुवाससः सुपुङ्खान् ॥  
विकृताननमूर्धजा इति तेषां स्वरूपकथनं नतु तद्दर्शनम्।  
धिष्ठिते प्रागल्भ्येन स्थिते।  
विष्ठिते इति पाठेपि सएवार्तः ॥  
शब्दएव साहो लक्ष्यं यत्रतत्तथा शब्दवेधि शब्देऽस्त्रमुपारमन्न्यपतदित्यर्थः शब्दसाहं शब्दबाधानिवारकं वा ॥  
शब्दसाधनैः शब्दएव साधनं लक्ष्यसम्बन्धे कारणं येषां तैः।  
पुरस्यादृश्यत्वात् ॥  
आग्ज्येतिषं पूर्वसमुद्रतीरस्थं नगरविशेषम्।  
यतः कामगमं अतः प्राग्ज्योतिषं गत्वा व्यदृश्यत ॥  
अप्रख्यातिं अदर्शनम्।  
इयां प्राप्तवान् ॥  
एवं मां सौभराजो विजितवान् एतदप्यहं पश्चादश्रौषं पूर्वं मोहमापन्नः सन् सञ्ज्ञालार्भानन्तरं श्रुतवान्सारथिमुखेनेति शेषः।  
एवमज्ञातवान्वीरेति ट. पाठः ॥  
इन्द्रदयितं इन्द्रदैवत्यम्।  
वज्रं वज्रास्त्रम् समशातयं नाशितवान् ॥  
आहारयन्प्राप्तवन्तः ॥  
तात्कालिकं तत्कालयोग्यम् ॥  
पीठगः स्वासनस्थः।  
अयुध्यमानोपीत्यर्थः ॥  
प्रतिलोमानां विपरिताचाराणां म्लेच्छानाम् ॥  
क्षुरान्तं तीक्ष्णपरिधि ॥  
तस्मै सौभाय।  
प्राहिणवं प्रहितवान् ॥  
युगान्ते परिवेष्टत इति ट. पाठः ॥  
क्रकचः दन्तुरखङ्गः ॥  
उदकं धारयितुमिति शेषः ॥  
धृष्टकेतुः शिशुपालसुतः।  
स्वसारं करेणुमतीं नकुलभार्याम् ॥  
केकयाः सहदेवश्यालाः ॥  
शशास आज्ञापयामास ॥  

###### अरण्यपर्व \- अध्याय 023

### ॥  
श्रीः ॥  

## 3.23. अध्यायः 023

## विषयाः

कृष्णादीनां पाण्डवान्दृष्ट्वा वनात्स्वनगरगमनानन्तरं पाण्डवैः पौराणामाश्वासनपूर्वकं नगरप्रति निवर्तनम् ॥1॥  

## पाठः



वैशम्पायन उवाच।  

तस्मिन्दशार्हाधिपतौ प्रयाते युधिष्ठिरो भीमसेनार्जुनौ च।  
यमौ च कृष्ण च पुरोहितश्च रथान्महार्हान्परमाश्वयुक्तान् ॥  
अस्थाय वीराः सहिता वनाय प्रतस्थिरे भूतपतिप्रकाशाः।  
हिरण्यनिष्कान्वसनानि गाश्च गदाय शिक्षाक्षरमन्त्रविद्भ्यः ॥  
प्रेष्याः पुरो विंशतिरात्तशस्त्रा धनूंषि शस्त्राणि शरांश्च दीप्तान्।  
मौर्वीश्च यन्त्राणि च सायकांश्च सर्वे समादाय जघन्यमीयुः ॥  
तत्सतु वासांसि च राजपुत्र्या धात्र्यश्च दास्यश्च विभूषणं च।  
तदिन्द्रसेनस्त्वरितः प्रगृह्य जघन्यमेवोपययौ रथेन ॥  
ततः कुरुश्रेष्ठमुपेत्य पौराः प्रदक्षिणं चक्रुरदीनसत्वाः।  
तं ब्राह्मणाश्चाभ्यवदन्प्रसन्ना मुख्याश्च सर्वे कुरुजाङ्गलानाम् ॥  
स चापि तानभ्यवदत्प्रसन्नः सहैव तैर्भ्रातृभिर्धर्मराजः।  
तस्थौ च तत्राधिपतिर्महात्मा दृष्ट्वा जनौघं कुरुजाङ्गलानाम् ॥  
पितेव पुत्रेषु स तेषु भावं चक्रे कुरूणामृषभो महात्मा।  
ते चापि तस्मिन्भरतप्रबर्हे तथा बभूवुः पितरीव पुत्राः ॥  
ततस्तमासाद्य महाजनौघाः कुरुप्रवीरं परिवार्य तस्थुः।  
हानाथ हाधर्म इति ब्रुवाणा हीताश्च सर्वेऽऽश्रुमुखा बभूवुः ॥  
वरः कुरूणामधिपः प्रजानां पितेव पुत्रानपहाय चास्मान्।  
पौरानिमाञ्जानपदांश्च सर्वान् हित्वा प्रयातः क्वनु धर्मराजः ॥  
धिग्धार्तराष्ट्रं सुनृशंसबुद्धिं धिक्सौबलं पापमतिं च कर्णम्।  
अनर्थमिच्छन्ति नरेन्द्र पापा ये धर्मनित्यस्य सतस्तवोग्राः ॥  
स्वयं निवेश्याप्रतिमं महात्मा पुरं महादेवपुरप्रकाशम्।  
शतक्रतुप्रस्थममोघकर्मा हित्वा प्रयातः क्वनु धर्मराजः ॥  
चकार यामप्रतिमां महात्मा सभां मयो देवसभाप्रकाशाम्।  
तां देवगुप्तामिव देवमायां हित्वाप्रयातः क्वनु धर्मराजः ॥  
तान्धर्मकामार्थविदुत्तमौजा बीभत्सुरुच्चैः सहितानुवाच।  
आदास्यते वासमिमं निरुष्य रवनेषु राजा द्विषतां यशांसि ॥  
द्विजातिमुख्याः सहिताः पृथक्व भवद्भिरासाद्य तपस्विनश्च।  
प्रसाद्य धर्मार्थविदश्च वाच्या यथार्थसिद्धिः परमा भवेन्नः ॥  
इत्येवमुक्ते वचनेऽऽर्जुनेन ते ब्राह्मणाः सर्ववर्णाश्च राजन्।  
मुदाऽभ्यनन्दन्सहिताश्च चक्रुः प्रदक्षिणं धर्मभृतांवरिष्ठम् ॥  
आमन्त्र्य पार्थं च वृकोदरं च धनञ्जयं याज्ञसेनीं यमौ च।  
प्रतस्थिरे राष्ट्रमरपेतहार्षा युधिष्ठिरेणानुमता यथास्वम् ॥  
इति श्रीमन्महाभारते अरण्यपर्वणि अर्जुनाभिगमनपर्वणि त्रयोविंशोऽध्यायः ॥23॥  

## टिप्पणयः

भूतपतिः शिवः।  
निष्कः अष्टोत्तरशतं सुवर्णानि वक्षोऽलङ्कारो वा।  
शिक्षेतिव्याकरणाद्यङ्गानामुपलक्षणम्।  
अक्षराणि वेदः।  
नित्यत्वात्क्षरणशून्यः।  
मन्त्रः प्रणवः ॥  
पुर प्रागेव।  
जघन्यं पाश्चात्यं द्वारकादेशम् ॥  
राजपुत्र्या सुभद्रया सहा ॥  
तदा बभूवुरिति झ. पाठः ॥  
हीताः कुराज्ये तिष्ठाम इति लज्जिताः ॥  
अनर्थं द्यूतजम् ॥  
बीभत्सुरर्जुनः आदास्यते आच्छिद्य ग्रहीष्यति।  
यशांसि यशस्कराणि दिव्यसभादीनि ॥  
भवद्भिः पौरैः वाच्याः प्रार्थ्याः ॥  

###### अरण्यपर्व \- अध्याय 024

### ॥  
श्रीः ॥  

## 3.24. अध्यायः 024

## विषयाः

पाण्डवैश्चिरावस्थाननिर्धारणपूर्वकं द्वैतवनप्रवेशः ॥1॥  

## पाठः



वैशम्पायन उवाच।  

ततस्तेषु प्रयातेषु कौन्तेयः सत्यसङ्गरः।  
अभ्यभाषत धर्मात्मा भ्रातॄन्सर्वान्युधिष्ठिरः ॥  
द्वादशेमाः समाऽस्माभिर्वस्तव्यं निर्जने वने।  
समीक्षध्वं महारण्ये देशं बहुमृगद्विजम् ॥  
बहुपुष्पफलं रम्यं शिवं पुण्यजनोचितम्।  
यत्रेमा द्वादश समाः सुखं प्रतिवसेमहि ॥  
एवमुक्ते प्रत्युवाच धर्मराजं धनञ्जयः।  
गुरुवन्मानववरं मानयित्वा मनस्विनम् ॥  
भवानेव महर्षीणां वृद्धानां पर्युपासिता।  
अज्ञातं मानुषे लोके भवतो नास्ति किञ्चन ॥  
त्वया ह्युपासिता नित्यं ब्राह्मणा वेदपारगाः।  
द्वैपायनप्रभृतयो नारदश्च महातपाः ॥  
यः सर्वलोकद्वाराणि नित्यं सञ्चरते वशी।  
देवलोकाद्ब्रह्मलोकं गन्धर्वाप्सरसामपि ॥  
अनुभावांश्च जानासि ब्राह्मणानां न संशयः।  
प्रभावांश्चैव वेत्थ त्वं सर्वेषामेव पार्थिव ॥  
त्वमेव राजञ्जानासि श्रेयःकारणमेव च।  
यत्रेच्छसि महाराज निवासं तत्र कुंर्महे ॥  
इदं द्वैतवनं नाम सरः पुण्यजनोषितम्।  
बहुपुष्पफलं रम्यं नानाद्विजनिषेवितम् ॥  
अत्रेमा द्वादश समा विहरेमेति रोचये।  
यदि तेऽनुमतं राजन्किमन्यन्मन्यते भवान् ॥  


युधिष्ठिर उवाच।  

ममाप्येतन्मतं पार्थ त्वया यत्समुदाहृतम्।  
गच्छामः पुण्यविख्यातं महद्द्वैतवनं सरः ॥  


वैशम्पायन उवाच।  

ततस्ते प्रययुः सर्वे पाण्डवा धर्मचारिणः।  
ब्राह्मणैर्बहुभिः सार्धं पुण्यं द्वैतवनं सरः ॥  
ब्राह्मणाः साग्निहोत्राश्च तथैव च निरग्नयः।  
स्वाध्यायिनो भिक्षवश्च तथैव वनवासिनः ॥  
बहवो ब्राह्मणास्तत्र परिवव्रुर्युधिष्ठिरम्।  
तपस्विनः सत्यशीलाः शतशः संशितव्रताः ॥  
ते यात्वा पाण्डवास्तत्रब्राह्मणैर्बहुभिः सह।  
पुण्यं द्वैतवनं रम्यं विविशुर्बरतर्षभाः ॥  
तत्सालतालाम्रमधूकनीप\- कदम्बसर्जार्जुनकर्णिकारैः।  
तपात्यये पुष्पधरैरुपेतं महावनं राष्ट्रपतिर्ददर्श ॥  
महाद्रुमाणां शिखरेषु तस्थु\- र्मनोरमां वाचमुदीरयन्तः।  
मयूरदात्यूहचकोरसङ्घा\- स्तस्मिन्वने बर्हिणकोकिलाश्च ॥  
करेणुयूथैः सह यूथपानां मदोत्कटानामचलप्रभाणाम्।  
महान्ति यूथानि महाद्विपानां तस्मिन्वने राष्ट्रपतिर्ददर्श ॥  
मनोरमां भोगवतीमुपेत्य पूतात्मनां चीरजटाधराणाम्।  
तस्मिन्वने धर्मभृतां निवासे ददर्श सिद्धर्षिगणाननेकान् ॥  
ततः स यानादवरुह्य राजा सभ्रातृकः सजनः काननं तत्।  
विवेश धर्मात्मवतां बरिष्ठ\- स्त्रिविष्टपं शक्र इवामितौजाः ॥  
तं सत्यसन्धं सहिताऽभिपेतु\- र्दिदृक्षवश्चारणसिद्धसङ्घाः।  
वनौकसश्चापि नेरन्द्रसिंहं मनस्विनं तं परिवार्य तस्थुः ॥  
स तत्रवृद्धानभिवाद्य सर्वान् प्रत्यर्चितो राजवद्देववच्च।  
विवेश सर्वैः सहितो द्विजाग्र्यैः कृताञ्जलिर्धर्मभृतां वरिष्ठः ॥  
स पुण्यशीलः पितृवन्महात्मा तपस्विभिर्मपरैरुपेत्य।  
प्रत्यर्चितः पुष्पधरस्य मूले महाद्रुमस्योपविवेश राजा ॥  
भीमश्च कृष्णा च धनञ्जयश्च यमौ च ते चानुचरा नरेन्द्रम्।  
विमुच्यवाहानवशाश्च सर्वे तत्रोपतस्थुर्भरतप्रबर्हाः ॥  
लतावतानावनतः स पाण्डवै\- र्महाद्रुमः पञ्चभिरेव धन्विभिः।  
बभौ निवासोपगतैर्महात्मभि\- र्महागिरिर्वारणयूथपैरिव ॥  
इति श्रीमन्महाभारते अरण्यपर्वणि अर्जुनाभिगमनपर्वणि चतुर्विंशोऽध्यायः ॥24॥  

## टिप्पणयः

सत्यसङ्गर सत्यप्रतिज्ञः ॥  
समाः वर्षाणि।  
सन्धिरार्षः ॥  
अनुभावान् कर्तव्याकर्तव्यविषयान्निश्चयान्।  
प्रभावो निग्रहानुग्रहशक्तिः।  
सर्वा गतीर्विजानासि इति क. पाठः ॥  
द्वैतं द्वौ शोकमोहौ इतौ गतौ यस्मात्तद्बीतं द्वीतमेव द्वैतम्।  
स्वार्थे तद्धितः।  
वनं जलं यस्मिन् द्वैतवनम् ॥  
विहरेम प्रीत्यानयेम ॥  
यात्वा गत्वा ॥  
तपात्यये वर्षासु ॥  
करेणुः हस्तिनी ॥  
भोगवतीं सरस्वतीं नदीम् ॥  
चारणाः देवगायनाः ॥  
महाद्रुमः कदम्बः ॥  
लतावतानावनतः वल्लीतन्तुभिरावृततया नम्रः ॥  

###### अरण्यपर्व \- अध्याय 025

### ॥  
श्रीः ॥  

## 3.25. अध्यायः 025

## विषयाः

मार्कण्डेयेन पाण्डवानुपेत्य धर्मोपदेशपूर्वकमुत्तरदिग्गमनम् ॥1॥  

## पाठः



वैशम्पायन उवाच।  

तत्काननं प्राप्य नरेन्द्रपुत्राः सुखोचिता वासमुपेत्य कृच्छ्रम्।  
विजह्रुरिनद्रप्रतिमाः शिवेषु सरस्वतीसालवनेषु तेषु ॥  
यतींश्च राजा स मुनींश्च सर्वां स्तस्मिन्वने मूलफलैरुदग्रैः।  
द्विजातिमुख्यानृषभः कुरूणां सन्तर्पयामास महानुभावः ॥  
इष्टीश्च पित्र्याणि तथा क्रियाश्च महावने वसतां पाण्डवानाम्।  
पुरोहितस्तत्र समृद्धतेजा\- श्चकार धौम्यः पितृवन्नृपाणाम् ॥  
अपेत्य राष्ट्राद्वसतां तु तेषा\- मृषिः पुराणोऽतिथिराजगाम।  
तमाश्रमं तीव्रसमृद्धतेजा मार्कण्डेयः श्रीमतां पाण्डवानाम् ॥  
तमागतं ज्वलितहुताशनप्रभं महामनाः कुरुवृषभो युधिष्ठिरः।  
अपूजयत्सुरऋषिमानवार्चितं महामुनिं ह्यनुपमसत्ववीर्यवान् ॥  
स सर्वविद्द्रौपदीं वीक्ष्य दीनां युधिष्ठिरं भीमसेनार्जुनौ च।  
संस्मृत्यरामं मनसा महात्मा तपस्विमध्येऽस्मयतामितौजाः ॥  
तं धर्मराजो विमना इवाब्रवी\- त्सर्वे ह्रिया सन्ति तपस्विनोऽमी।  
भवानिदं किं स्मयतीव हृष्ट\- स्तपस्विनां पश्यतां मामुदीक्ष्य ॥  


मार्कण्डेय उवाच।  

न तात हृष्यामि न च स्मयामि प्रहर्षजो मां भजतेन दर्पः।  
तवापदं त्वद्य समीक्ष्य रामं सत्यव्रतं दाशरथिं स्मरामि ॥  
स चापि राजा सह लक्ष्मणेन वने निवासं पितुरेव शासनात्।  
धन्वी चरन्पार्थ मयैव दृष्टो गिरे पुरा ऋष्यमूकस्य सानौ ॥  
सहस्रनेत्रप्रतिमो महात्मा यमस्य नेता नमुचेश्च हन्ता।  
पितुर्निदेशादनघः स्वधर्मं चरन्वने दाशरथिश्चकार ॥  
स चापि शक्रस् समप्रभावो महानुभावः समरेष्वजेयः।  
विहाय भोगानचरद्वनेषु नेशे बलस्येति चरेदधर्मम् ॥  
भापाश्च नाभागभगीरथादयो महीमिमां सागरान्तां विजित्य।  
सत्येन तेऽप्यजयस्तात लोका\- न्नेशे बलस्येति चरेदधर्मम् ॥  
अलर्कमाहुर्नवर्य सन्तं सत्यव्रतं काशिकरूशराजम्।  
विहाय राज्यानि वसूनि चैव नेशे बलस्येति चरेदधर्मम् ॥  
धात्रा विधिर्यो विहितः पुराणै\- स्तं पूजयन्तो नरवर्य सन्तः।  
सप्तर्षयः पार्थ दिवि प्रभान्ति नेशे बलस्येति चरेदधर्मम् ॥  
महाबलान्पर्वतकूटमात्रा\- न्विषाणिनः पश्य गजान्नरेन्द्र।  
स्थितान्निदेशे नरवर्य धातु\- र्नेशे बलस्येति चरेदधर्मम् ॥  
सर्वाणि भूतानि नरेन्द्र पश्य तथा यथावद्विहितं विधात्रा।  
स्वयोनितः कर्म सदाचरन्ति नेसे बलस्येति चरेदधर्मम् ॥  
सत्येनं धर्मेण यथार्हवृत्त्या ह्रिया तथा सर्वभूतान्यतीत्य।  
यशश्च तेजश्च तवापि दीप्तं विभावसोर्भास्करस्येव पार्त ॥  
यथाप्रतिज्ञं च महानुभाव कृच्छ्रं वने वासमिमं निरूष्य।  
ततः श्रियं तेजसा तेन दीप्ता\- मादास्वसे पार्थिव कौरेवभ्यः ॥  


वैशम्पायन उवाच।  

तमेवमुक्त्वा वचनं महर्षि\- स्तपस्विमध्ये सहितं सुहृद्धिः।  
आमन्त्र्य धौम्यं सहितांश्च पार्थां\- स्ततः प्रतस्थे दिशमुत्तरां सः ॥  
इति श्रीमन्महाभारते अरण्यपर्वणि अर्जुनाभिगमनपर्वणि पञ्चविंशोऽध्यायः ॥25॥  

## टिप्पणयः

महावनेष्वम्बुफलोचितेषु सरस्वतीति ख. पाठः।  
भागीरथीसालवनेष्विति क. पाठः ॥  
इष्टीः दर्शपौर्णमासाद्याः।  
पित्र्याणि पिण्डपितृयज्ञदर्सश्राद्धादीनि ॥  
राष्ट्रात् अपेत्य निर्गत्य वने वसताम् ॥  
अस्मयत विस्मितवान् ॥  
ह्रिया प्रागल्भ्यसङ्कोचेन ॥  
बलस्य बहुसामर्थ्यस्य ईशे प्रभवामीति हेतोरधर्मं न चरेत्।  
शक्तौ सत्यां धर्ममेवाचरेन्नत्वधर्ममित्यर्थः।  
नेशो बलस्येतीति क. पाठः ॥  
धात्रा ईशेन पुराणैर्वेदवाक्यैर्विहितो विधिरग्निहोत्रादिः ॥  
पशवोऽपि बलवानस्मीति दर्पेणाधर्मं न चरन्तीत्याह महाबलानिति।  
विषाणं दन्तः ॥  
विभा प्रभा सैव वसु वित्तं यस्य ॥  
आदास्यते ग्रहीष्यसि ॥  

###### अरण्यपर्व \- अध्याय 026

### ॥  
श्रीः ॥  

## 3.26. अध्यायः 026

## विषयाः

दाल्भ्येन युधिष्ठिरम्प्रति ब्राह्मणस्य क्षत्रवृद्धिकारणत्वकधनम् ॥1॥  
महर्षीणां युधिष्ठिराभिगमनम् ॥2॥  

## पाठः



वैशम्पायन उवाच।  

वसत्सु वै द्वैतवने पाण्डवेषु महात्मसु।  
अनुकीर्णं महारण्यं ब्राह्मणैः समपद्यत ॥  
ईर्यमाणेन सततं ब्रह्मघोषेण सर्वशः।  
ब्रह्मलोकसमं पुण्यमासीद्द्वैतवनं सरः ॥  
यजुषामृचां साम्नां च गद्यानां चैव सर्वशः।  
आसीदुच्चार्यमाणानां निःस्वनो हृदयङ्गमः ॥  
ज्याघोषश्चैव पार्थानां ब्रह्मघोषश्च धीमताम्।  
संसृष्टं ब्रह्मणा क्षत्रं भूय एव व्यरोचत ॥  
अथाब्रवीद्बको दाल्भ्यो धर्मराजं युधिष्ठिरम्।  
सन्ध्यां कौन्तेयमासीनमृषिभिः परिवारितम् ॥  
पश्य द्वैतवने पार्थ ब्राह्मणानां तपस्विनाम्।  
होमवेलां कुरुश्रेष्ठ सम्प्रज्वलितपावकाम् ॥  
चरन्ति धर्मं पुण्येऽस्मिंस्त्वया गुप्ता धृतव्रताः।  
भृगवोऽङ्गिरसश्चैव वासिष्ठाः काश्यपैः सह ॥  
आगस्त्याश्च महाभागा आत्रेयाश्चोत्तमव्रताः।  
सर्वस्य जगतः श्रेष्ठा ब्राह्मणाः सङ्गतास्त्वया ॥  
इदं तु वचनं पार्थ शृण्वेकाग्रमना मम।  
भ्रातृभिः सह कौन्तेय यत्त्वां वक्ष्यामि कौरव ॥  
ब्राह्म क्षत्रेण संसृष्टं क्षत्रं च ब्रह्मणा सह।  
उदीर्णे दहतः शत्रून्वनानीवाग्निमारुतौ ॥  
नाब्राह्मणस्तात चिरं बुभूषे\- दिच्छन्नमं लोकममुं च जेतुम्।  
विनीतधर्मार्थमपेतमोहं लब्ध्वा द्विजं हन्ति नृपः सपत्नान् ॥  
चरन्नैश्रेयसं धर्मं प्रजापालनकारितम्।  
नाध्यगच्छद्बलिर्लोके तीर्थमन्यत्र वै द्विजात् ॥  
अनूनमासीदसुरस्य कामै\- वैरोचनेः श्रीरपि चाक्षयाऽऽसीत्।  
लब्ध्वा महीं ब्राह्मणसम्प्रयोगा\- त्तेष्वाचरन्दुष्टमयथो व्यनश्यत् ॥  
नाब्राह्मणं भूमिरियं सभूति\- र्वर्णं द्वितीयं भजते चिराय।  
समुद्रनेमिर्नमते तु तस्मै यं ब्राह्मणः शास्ति नयैर्विनीतम् ॥  
कुञ्चरस्येव सङ्ग्रामे परिगृह्याङ्कुशग्रहम्।  
ब्राह्माणैर्विप्रहीनस्य क्षत्रस्य क्षीयते बलम् ॥  
ब्राह्मण्यनुपमा दृष्टिः क्षात्रमप्रतिमं बलम्।  
तौ यदा चरतः सार्धं तदा लोकः प्रसीदती ॥  
यथा हि सुमहानग्निः कक्षं दहति सानिलः।  
तथा दहति राजन्यो ब्राह्मणेन समं रिपुम् ॥  
ब्राह्मणेष्वेव मेधावी बुद्धिपर्येषणं चरेत्।  
अलब्धस्य च लाभाय लब्धस्य परिवृद्धये ॥  
अलब्धलाभाय च लब्धवृद्धये।  
यथार्हतीर्थप्रतिपादनाय।  
यशस्विनं वेदविदं विपश्चितं बहुश्रुं ब्राह्मणमेव वासयेत् ॥  
ब्राह्मणेषूत्तमा भक्तिस्तव नित्यं युधिष्ठिर।  
तेन ते सर्वलोकेषु दीप्यते प्रथितं यशः ॥  


वैशम्पायन उवाच।  

ततस्ते ब्राह्मणाः सर्वे बकं दाल्भ्यमम्पूजयन्।  
युधिष्ठिरं स्तूयमाने भूयः सुमनसोऽभवन् ॥  
द्वैपायनो नारदश्च जामदग्न्यः पृथुश्रवाः।  
इन्द्रद्युम्नो भालुकिश्च कृतचेताः सहस्रपात् ॥  
कर्णश्रवाश्च मुञ्जश्च लवणाश्वश्च काश्यपः।  
हारीतः स्थूणकर्णश्च अग्निवेश्योऽथ शौनकः ॥  
कृतवाक्च सुवाश्चैव बृहदश्चो विभावसुः।  
ऊर्ध्वरेता वृषामित्रः सुहोत्रो होत्रवाहनः ॥  
एते चान्ये च बहवो ब्राह्मणाः संशितव्रताः।  
अजातशत्रुमानर्चुः पुरन्दरमिवर्षयः ॥  
इति श्रीमन्महाभारते अरण्यपर्वणि अर्जुनाबिगमनपर्वणि षड्विंशोऽध्यायः ॥26॥  

## टिप्पणयः

अनुकीर्णं व्याप्तम् ॥  
गद्यानां ब्राह्मणवाक्यानां पादाक्षरादिनियमहीनानाम्।  
साम्नां च निगमानां च भारतेति क. पाटः।  
भाष्याणां चैव सर्वश इति ख. पाठः. ॥  
सन्ध्यामुपास्येति शेषः ॥  
नृपः अब्राह्मणो ब्राह्मणहीनो न बुभूषेत् न भवितुमिच्छेत्।  
तस्येच्छतोपि जयो दुर्लभ इत्यर्थः।  
विनीतौ सम्यक् शिक्षितौ धर्मार्थौ येन ॥  
तीर्थमुपायम् ॥  
वैरोचनेर्बलेः ॥  
अङ्कुशग्रहमङ्कुशेन निगृह्णाति तम्।  
परिगृह्य वर्जयित्वा।  
परिर्वर्जने ॥  
बुद्धिपर्येषणं बुद्धेः साकल्येन सङ्ग्रहणम् ॥  
यथार्हतीर्थे यथायोग्यपात्रे।  
प्रतिपादनाय दानाय ॥  

###### अरण्यपर्व \- अध्याय 027

### ॥  
श्रीः ॥  

## 3.27. अध्यायः 027

## विषयाः

भीमादिसनिधाने युधिष्ठिरम्प्रति द्रौपद्याः सविषादवचनम् ॥  

## पाठः



वैशम्पायन उवाच।  

ततो वनगताः पार्थाः सायाह्ने सह कृष्णया।  
उपविष्टाः कथाश्चक्रुर्दुःखशोकपरायणाः ॥  
प्रिया च दर्शनीया च पण्डिता च पतिव्रता।  
अथ कृष्णा धर्मराजमिदं वचनमब्रवीत् ॥  


द्रौपद्युवाच।  

न नूनं तस्य पापस्य दुःखमस्मासु किञ्चन।  
विद्यते धार्तराष्ट्रस्य नृशंसस्य दुरात्मनः ॥  
यस्त्वां राजन्मया सार्धमजिनैः प्रतिवासितम्।  
वनं प्रस्थाप्य दुष्टात्मा नान्वतप्यत दुर्मतिः ॥  
आयसं हृदयं नूनं तस्य दुष्कृतकर्मणः।  
यस्त्वां धर्मपरं श्रेष्ठं रूक्षाण्यश्रावयत्तदा।  
`वचनान्यपरोक्षाणि दुर्वाच्यानि च संसदि ॥'  
सुखोचितमदुःखार्हं दुरात्मा ससुहृद्गणः।  
ईदृशं दुःखमानीय मोदते पापपूरुषः ॥  
चतुर्णामेव पापानामस्रं न पतितं तदा।  
त्वयि भारत निष्क्रान्ते वनायाजिनवाससि ॥  
दुर्योधनस्य कर्णस्य शकुनेश्च दुरात्मनः।  
दुर्भ्रातुस्तस्य चोग्रस्य राजन्दुःखशासनस्य च ॥  
इतरेषां तु सर्वेषां कुरूणां कुरुसत्तम।  
दुःखेनाभिपरीतानां नेत्रेभ्यः प्रापतज्जलम् ॥  
इदं च शयनं दृष्ट्वा यच्चासीत्ते पुरातनम्।  
शोचामित्वां महाराजदुःखानर्हंसुखोचितम् ॥  
दान्तं यच्च सभामध्य आसनं रत्नभूषितम्।  
दृष्ट्वा कुशबृशीं चेमां शोको मां दारयत्ययम् ॥  
यदपश्यं सभायां त्वां राजभिः परिवारितम्।  
तच्च राजन्नपश्यन्त्याः का सान्तिर्हृदयस्यमे ॥  
या त्वाऽह्रं चन्दनादिग्धमपश्यं सूर्यवर्चसम्।  
सा त्वां पङ्कमलादिग्धं दृष्ट्वा मुह्यामि भारत ॥  
या त्वाऽहं कौशिकैर्वस्त्रैः शुभ्रैराच्छादितं पुरा।  
दृष्टवत्यस्मिराजेनद्र साऽद्य पश्यामि चीरिणम् ॥  
यच्च तद्रुक्मपात्रीभिर्ब्राह्मणेभ्यः सहस्रशः।  
ह्रियते ते गृहादन्नं संस्कृतंसार्वकामिकम् ॥  
यतीनामगृहाणां ते तथैव गृहमेधिनाम्।  
दीयते भोजनं राजन्नतीव गुणवत्प्रभो ॥  
सत्कृतानि सहस्राणि सर्वकामैः पुरा गृहे।  
सर्वकामैः सुविहितैर्यदपूजयथा द्विजान्।  
तच्च राजन्नपश्यन्त्याः का शान्तिर्हृदयस्य मे ॥  
यत्ते भ्रातॄन्महाराज युवानो मृष्टकुण्डलाः।  
अभोजयन्त मृष्टान्नैः सूदाः परमसंस्कृतैः ॥  
सर्वांस्तानद्य पश्यामि वने वन्येन जीविनः।  
अदुःखार्हान्मनुष्येन्द्र नोपशाम्यति मे मनः ॥  
भीमसेनमिमं चापि दुःखितं वनवासिनम्।  
ध्यायतः किं न मन्युस्ते प्राप्ते काले विवर्धते ॥  
भीमसेनं हि कर्माणि स्वयं कुर्वाणमच्युतम्।  
सुखार्हं दुःखितं दृष्ट्वा कस्माद्राजन्नुपेक्षसे ॥  
सत्कृतं विविधैर्यानैर्वस्त्रैरुच्चावचैस्तथा।  
तं ते वनगतं दृष्ट्वा कस्मान्मन्युर्न वर्धते ॥  
अयं कुरून्रणे सर्वान्हन्तुमुत्सहते प्रभुः।  
त्वत्प्रतिज्ञां प्रतीक्षंस्तु सहतेऽयं वृकोदरः ॥  
योऽर्जुनेनार्जुनस्तुल्यो द्विबाहुर्बहुबाहुना।  
शरातिसर्गे शीघ्रत्वात्कालान्तकयमोपमः ॥  
यस् शस्त्रप्रतापेन प्रणताः सर्वपार्थिवाः।  
यज्ञे तव महाराज ब्राह्मणानुपतस्थिरे ॥  
तमिमं पुरुषव्याघ्रं पूजितं देवदानवैः।  
ध्यायन्तमर्जुनं दृष्ट्वा कस्माद्राजन्न कुप्यसि ॥  
दृष्ट्वा वनगतं पार्थमदुःखार्हं सुखोचितम्।  
न च तेवर्धते मन्युस्तेन मुह्यामि भारत ॥  
यो देवांश्च मनुष्यांश्च सर्पांश्चैकरथोऽजयत्।  
तं ते वनगतं दृष्ट्वा कस्मान्मन्युर्न वर्धते ॥  
यो यानैरद्भुताकारैर्हयैर्नागैश्च संवृतः।  
प्रसह्य वित्तान्यादत्त पार्थिवेभ्यः परन्तप ॥  
क्षिपत्येकेन वेगेन पञ्चबाणशतानि यः।  
तं ते वनगतं दृष्ट्वा कस्मान्मन्युर्न वर्धते ॥  
श्यामं बृहन्तं तरुणं चर्मिणामुत्तमं रणे।  
नकुलं ते वने दृष्ट्वा कस्मान्मन्युर्न वर्धते ॥  
दर्शनीयं च शूरं च माद्रीपुत्रं युधिष्ठिर।  
bसहदेवं वने दृष्ट्वा कस्मात्क्षमसि पार्थिव ॥  
नकुलं सहदेवं च दृष्ट्वा ते दुःखितावुभौ।  
अदुःखार्हौ मनुष्येन्द्र कस्मान्मन्युर्न वर्धते ॥  
द्रुपदस्य कुले जातां स्नुषां पाण्डोर्महात्मनः।  
धृष्टद्युम्नस्य भगिनीं वीरपत्नीमनुव्रताम्।  
मां वै वनगतां दृष्ट्वा कस्मात्क्षमसि पार्थिव ॥  
नूनं च तव नैवास्ति मन्युर्भरतसत्तम।  
यत्ते भ्रातॄंश्च मां चैव दृष्ट्वा नव्यथते मनः ॥  
न निर्मन्युःक्षत्रियोऽस्ति लोके निर्वचनं स्मृतम्।  
तदद्य त्वयि पश्यामि क्षत्रिये विपरीतवत् ॥  
यो न दर्शयते तेजः क्षत्रियः काल आगते।  
सर्वभूतानि तं पार्थ सदा परिभवन्त्युत ॥  
तत्त्वया न क्षमा कार्या शत्रून्प्रति कथञ्चन।  
तेजसैव हि ते शक्या निहन्तुं नात्र संशयः ॥  
तथैव यः क्षमाकाले क्षत्रियो नोपशाम्यति।  
अप्रियः सर्वभूतानां सोमुत्रेह च नश्यति ॥  
इति श्रीमन्महाभारते अरण्यपर्वणि अर्जुनाभिगमनपर्वणि सप्तविंशोऽध्यायः ॥27॥  

## टिप्पणयः

अस्मासु दिःखितेष्विति शेषः ॥  
आनीय प्रापय्य ॥  
अस्रं नेत्रजलम् ॥  
दान्तं गजदन्तमयम्।  
कुशबृसीं कुशासनम् ॥  
आदिग्धं लिप्तम् ॥  
कौशिकैः कोशजैः ॥  
अगृहाणां ब्रह्मचारिणाम् ॥  
सर्वकामैः काम्यमानैरन्नैः सर्वैः काभैर्मनोरथैर्द्विजान् अपूजयथाः ॥  
अर्जुनेन कार्तवीर्येण ॥  
आदत्त आत्तवान् ॥  
चर्भिणां खङ्गचर्मधराणाम् ॥  
निर्वचनं क्षत्रियशब्दस्य क्षरते हिनस्तीति क्षत्रमिति ॥  

###### अरण्यपर्व \- अध्याय 028

### ॥  
श्रीः ॥  

## 3.28. अध्यायः 028

## विषयाः

द्रौपद्या युधिष्ठिरम्प्रति कालभेदेन क्षमाकोपयोरवश्याश्रयणीयत्वे प्रमाणतया बलिप्रह्लादसंवादानुवादपूर्वकम्प्रकृते कोपस्यावश्यादरणीयत्वोक्तिः ॥  

## पाठः



द्रौपद्युवाच।  

अत्राप्युदाहरन्तीममितिहासं पुरातनम्।  
प्रह्लादस्य च संवादं बलेर्वैरोचनस्य च ॥  
असुरेन्द्रं महाप्राज्ञं धर्माणामागतागमम्।  
बलिः पप्रच्छ दैत्येनद्रं प्रह्लादं पितरं पितुः ॥  
क्षमा स्विच्छ्रेयसी तात उताहो तेज इत्युत।  
एतन्मे संशयं तात यथावद्ब्रूहि पृच्छते ॥  
श्रेयो यदत्र धर्मज्ञ ब्रूहि मे तदसंशयम्।  
करिष्यामि हि तत्सर्वं यथावदनुशासनम् ॥  
तस्मै प्रोवाच तत्सर्वमेवं पृष्टः पितामहः।  
सर्वनिश्चयवित्प्राज्ञः संशयं परिपृच्छते ॥  


प्रह्लाद उवाच।  

न श्रेयः सततं तेजो न नित्यं श्रेयसी क्षमा।  
इति तात विजानीहि द्वयमेतदसंशयम् ॥  
यो नित्यं क्षमते तात बहून्दोषान्स विन्दति।  
भृत्याः परिभवन्त्येनमुदासीनास्तथाऽरयः ॥  
सर्वभूतानि चाप्यस् न नमन्ते कदाचन।  
तस्मान्नित्यं क्षमा तात पण्डितैरपि वर्जिता ॥  
अवज्ञाय हितं भृत्या भजन्ते बहुदोषताम्।  
आदातुं चास्य वित्तानि प्रार्थयन्तेऽल्पचेतसः ॥  
यानं वस्त्राण्यलङ्काराञ्शयनान्यासनानि च।  
भोजनान्यथ पानानि सर्वोपकरणानि च ॥  
आददीरन्नधिकृता यथाकाममचेतसः।  
प्रदिष्टानि च देयानि न दद्युर्भर्तृशासनात् ॥  
न चैनं भर्तृपूजाभिः पूजयन्ति कदाचन।  
अव्रज्ञानं हि लोकेऽस्मिन्मरणादपि गर्हितम् ॥  
क्षमिणं तादृशं तान्त ब्रुवन्ति कटुकान्यपि।  
प्रेष्याः पुत्राश्च भृत्याश्च तथोदासीनवृत्तयः ॥  
अप्यस्य दारानिच्छन्ति परिभूय क्षमावतः।  
दाराश्चास्य प्रवर्तन्ते यथाकाममचेतसः ॥  
तथा च नित्यमुदिता यदि नाल्पमपीश्वरात्।  
`अकृतोपद्रवः कश्चिन्महानपि न पूज्यते।  
पूजयन्ति नरा नागान्न तार्क्ष्यं नामघातिनम् ॥'  
एते चान्ये च बहवो नित्यं दोषाः क्षमावताम्।  
अथ वैरोचने दोषानिमान्विद्ध्यक्षमांवताम् ॥  
अथ वैरोचने दोषानिमान्विद्ध्यक्षमावताम् ॥  
अस्थाने यदि वा स्थाने सततं रजसावृतः।  
क्रुद्धो दण्डान्प्रणयति विविधान्स्वेन तेजसा ॥  
मित्रैः सह विरोधं च प्राप्नुते तेजसाऽऽवृतः।  
आप्नोति द्वेष्यतां चैव लोकात्स्वजनतस्तथा ॥  
सोऽवमानादर्थहानिमुपालम्भमनादरम्।  
सन्तापद्वेषमोहांश्च शत्रूंश्च लभते नरः ॥  
क्रोधाद्दण्डान्मनुष्येषु विविधान्पुरुषोऽनयात्।  
भ्रश्यते शीघ्रमैश्वर्यात्प्राणेभ्यः स्वजनादपि ॥  
योपकर्तॄश्च हर्तॄश्च तेजसैवोपगच्छति।  
तस्मादुद्विजते लोकः सर्पाद्वेश्मगतादिव ॥  
यस्मादुद्विजतेलोकः कथं तस्य भवो भवेत्।  
अन्तरं तस्य दृष्ट्वैव लोको विकुरुते ध्रुवम् ॥  
तस्मान्नात्युत्सृजेत्तेजो न च नित्यं मृदुर्भवेत्।  
कालेकाले तु सम्प्राप्ते मृदुस्तीक्ष्णोपि वा भवेत् ॥  
काले मृदुर्यो भवति काले भवति दारुणः।  
स वै सुखमवाप्नोति लोकेऽमुष्मिन्निहैव च ॥  
क्षमाकालांस्तु वक्ष्यामि शृणु मे विस्तरेण तान्।  
ये ते नित्यमसन्त्याज्या यथा प्राहुर्मनीषिणः ॥  
पूर्वोपकारी यस्ते स्यादपराधे गरीयसि।  
उपकारेण तत्तस्य क्षन्तव्यमपराधिनः ॥  
अबुद्धिमाश्रितानां तु क्षन्तव्यमपराधिनाम्।  
न हि सर्वत्र पाण्डित्वं सुलभं पुरुषेण वै ॥  
अथ चेद्बुद्धिजं कृत्वा ब्रूयुस्ते तदबुद्धिजम्।  
पापान्स्वल्पेऽपि तान्हन्यादपराधे तथाऽनृजून् ॥  
सर्वस्यैकोपराधस्ते क्षन्तव्यः प्राणिनो भवेत्।  
द्वितीये सति वध्यस्तु स्वल्पेऽप्यपकृते भवेत् ॥  
अजानता भवेत्कश्चिदपराधः कृतो यदि।  
क्षन्तव्यमेव तस्याहुः सुपरीक्ष्य परीक्षया ॥  
मृदुना दारुणं हन्ति मृदुना हन्त्यदारुणम्।  
नासाध्यं मृदुना किञ्चित्तस्मात्तीव्रतरं मृदु ॥  
देशकालौ तु सम्प्रेक्ष्य बलाबलमथात्मनः।  
अन्वीक्ष्यकारणं चैव कार्यं तेजः क्षमापि वा ॥'  
नादेशकाले किञ्चित्स्याद्देशकालौ प्रतीक्षताम्।  
तथा लोकभयाच्चैव क्षन्तव्यमपराधितम् ॥  
एत एवंविधाः कालाः क्षमायाः परिकीर्तिताः।  
अतोऽन्यथाऽनुवर्तत्सु तेजसः काल उच्यते ॥  
तदहं तेजसः कालं तव मन्ये नराधिप।  
धार्तराष्ट्रेषु लुब्धेषु सततं चापकारिषु ॥  
न हि कश्चित्क्षमाकालो विद्यतेऽद्य कुरून्प्रति।  
तेजसश्चागते काले तेज उत्स्रष्टुमर्हसि ॥  
मृदुर्भवत्यवज्ञातस्तीक्ष्णादुद्विजते जनः।  
काले प्राप्ते द्वयं चैतद्यो वेद स महीपतिः ॥  
इति श्रीमन्महाभारते अरण्यपर्वणि अर्जुनाभिगमनपर्वणि अष्टाविंशोऽध्यायः ॥28॥  

## टिप्पणयः

आगतागमं प्राप्तरहस्यम् ॥  
श्रेयः प्रशस्ततरम्।  
अत्र क्षमातेजसोर्मध्ये ॥  
अस् एनम् ॥  
अधिकृताः अन्नपानादिसंरक्षणे नियुक्ताः।  
प्रदिष्टानि इदमस्मै देयमित्याज्ञापितानि ॥  
एनं क्षमिणम्।  
भर्तृपूजाभिः स्वाम्युचितमानेन ॥  
तेजसा क्रोधेन ॥  
उपालम्भं धिक्करम् ॥  
उपकर्तॄनिति च्छेदः।  
रसन्धिरार्षः।  
उपकर्तॄकोशादिवृद्धिकरान्।  
हर्तॄन् चोरान् ॥  
भवः ऐश्वर्यम् अन्तरं छिद्रम् ॥  
अबुद्धिं मौढ्यम् ॥  
अपकृते अपकारे ॥  
मृदुना साम्रा ॥  
उत्स्रष्टुं प्रयोक्तुम् ॥  

###### अरण्यपर्व \- अध्याय 029

### ॥  
श्रीः ॥  

## 3.29. अध्यायः 029

## विषयाः

युधिष्ठिरेण द्रौपदीम्प्रति क्रोधे बहुदोषोद्भावनपूर्वकं क्रोधगर्हणम् ॥1॥  

## पाठः



`वैशम्पायन उवाच।  

द्रौपद्या वचनं श्रुत्वा श्लक्ष्णाक्षरपदं शुभम्।  
उवाच द्रौपदीं राजा स्मयमानो युधिष्ठिरः ॥  
कारणे भवती क्रुद्धा धार्तराष्ट्रस्य दुर्मतेः।  
येन क्रोधं महाप्रज्ञे बहुधा बहुमन्यसे।  
क्रोधमूलं हरं शत्रुं कारणैः शृणु तं मम' ॥  


युधिष्ठिर उवाच।  

क्रोधो हन्ता मनुष्याणां क्रोधो भावयिता पुनः।  
इति विद्धि महाप्रात्रे क्रोधमूलौ भवाभवौ ।  
यो हि संहरते क्रोधं भावस्तस्य सुशोभने।  
`यो न संहरते क्रोधं तस्याभावो भवत्युत।  
अभावकारणं तस्मात्क्रोधो भवति शोभने' ॥  
यः पुनः पुरुषः क्रोधं नित्यं विसृजते शुभे।  
तस्याभावाय भवति क्रोधः परमदारुणः ॥  
क्रोधमूलो विनाशो हि प्रजानामिह दृश्यते।  
तत्कथं मादृशः क्रोधमुत्सृजेल्लोकनाशनम् ॥  
क्रुद्धः पापं नरः कुर्यात्क्रुद्धो हन्याद्गुरूनपि।  
क्रुद्धः परुषया वाचा श्रेयसोऽप्यवमन्यते ॥  
वाच्यावाच्ये हि कुपितो न प्रजानाति कर्हिचित्।  
नाकार्यमस्ति क्रुद्धस्य नावाच्यं विद्यते तथा ॥  
हिंस्यात्क्रोधादवध्यांस्तु वध्यान्सम्पूजयीत च।  
आत्मानमपि च क्रुद्धः प्रेषयेद्यमसादनम् ॥  
एतान्दोषान्प्रपश्यद्भिर्जितः क्रोधो मनीषिभिः।  
इच्छद्भिः परमं श्रेय इह चामुत्र चोत्तमम् ॥  
तं क्रोधं वर्जितं धीरैः कथमस्मद्विधश्ररेत्।  
एतद्द्रौपदि संस्मृत्यन मे मन्युः प्रवर्धते ॥  
आत्मानं च परांश्चैव त्रायते महतो भयात्।  
क्रुध्यन्तमप्रतिक्रुध्यन्दूयोरेष चिकित्सकः ॥  
मूढो यदि क्लिश्यमानः क्रुध्यतेऽशक्तिमान्नरः।  
बलीयसां मनुष्याणां त्यजत्यात्मानमन्ततः ॥  
तस्यात्मानं सन्त्यजतो लोका नश्यन्त्यनात्मनः।  
तस्माद्द्रौपद्यशक्तस् मन्योर्नियमनं स्मृतम् ॥  
विद्वांस्तथैव यः शक्तः क्लिश्यमानः प्रकुप्यति।  
स नाशयित्वा द्वेष्टारं परलोके न नन्दति ॥  
तस्माद्बलवता चैव दुर्बलेन च नित्यदा।  
क्षन्तव्यं पुरुषेणाहुरापत्स्वपि विजानता ॥  
मन्योर्हि विजयं कृष्णे प्रशंसन्तीह साधवः।  
क्षमावतो जयो नित्यं साधोरिह सतां मतम् ॥  
सत्यञ्चानृततः श्रेयो नृशंसाच्चानृशंसता।  
तमेवं बहुदोषं त क्रोधं सद्भिर्विवर्जितम्।  
मादृशो विसृजेत्तस्मात्सर्वलोकविनाशनम् ॥  
तेजस्वीति यमाहुर्वै पण्डिता दीर्गदर्शिनः।  
न क्रोधोऽभ्यन्तरस्तस् भवतीति विनिश्चेतम् ॥  
वस्तु क्रोधं समुत्पन्नं प्रज्ञया परिबाधते।  
तेजस्विनं तं विदुषो मन्यन्ते तत्त्वदर्शिनः ॥  
क्रुद्धो हि कार्यं सुश्रोणि न यथावत्प्रपश्यति।  
नाकार्यं न च मर्यादां नरः क्रुद्धोऽनुपश्यति ॥  
हन्त्यवध्यानपि क्रुद्धो गुरून्रूक्षैस्तुदत्यपि।  
तस्मात्तेजसि कर्तव्ये क्रोधो दूरात्प्रतिष्ठितः ॥  
दाक्ष्यं ह्यमर्षः शौर्यं च शीघ्रत्वमिति तेजसः।  
गुणाः क्रोधाभिभूतेन न शक्याः प्राप्तुमञ्जसा ॥  
क्रोधं त्यक्त्वा तु पुरुषः सम्यक्तेजोऽभिपद्यते।  
कालयुक्तं महाप्राज्ञैः क्रुद्धैस्तेजः सुदुर्लभम् ॥  
क्रोधस्त्वपण्डितैः शश्वत्तेज इत्यभिनिश्चितम्।  
रजस्तु लोकनाशाय विहितं मानुषान्प्रति ॥  
तस्माच्छश्वत्त्यजेत्क्रोधं पुरुषः सम्यगाचरन्।  
श्रेयान्स्वधर्मानपगो न क्रुद्ध इति निश्चितम् ॥  
यदि सर्वमबुद्धीनामतिक्रान्तमचेतसाम्।  
अतिक्रमो मद्विधस्य कथं स्वित्स्यादनिन्दिते ॥  
यदि न स्युर्मानुषेषु क्षमिणः पृथिवीसमाः।  
न स्यात्सन्धिर्मनुष्याणां क्रोधमूलो हि विग्रहः ॥  
अभिषक्तो ह्यभिषजेदाहन्याद्गुरुणा हतः।  
एवं विनाशो भूतानाममधर्मः प्रथितो भवेत् ॥  
आक्रुष्ट पुरुषः सर्वं प्रत्याक्रोशेदनन्तरम्।  
प्रतिहन्याद्धतश्चैव तथा हिंस्याच्च हिंसितः ॥  
हन्युर्हि पितरः पुत्रान्पुत्राश्चापि तथा पितॄन्।  
हन्युश्च पतयो भार्याः पतीन्भार्यास्तथैव च ॥  
एवं सङ्कुपिते लोके जन्म कृष्णो न विद्यते।  
प्रजानां सन्धिमूलं हि जन्म विद्धिशुभानने ॥  
ताः क्षीयेरन्प्रजाः सर्वाः क्षिप्रं द्रौपदि तादृशाः।  
तस्मान्मन्युर्विनाशाय प्रजानामभवाय च ॥  
यस्मात्तु लोके दृश्यन्ते क्षमिणः पृथिवीसमाः।  
तस्माज्जन्म च भूतानां भवश्च प्रतिपद्यते ॥  
क्षन्तव्यं पुरुषेणेह सर्वापत्सु सुशोभने।  
क्षमावतो हि भूतानां जन्म चैव प्रकीर्तितम् ॥  
आक्रुष्टस्ताडितः क्रुद्धः क्षमते यो बवीयसा।  
यश्च नित्यं जितक्रोधो विद्वानुत्तमपूरुषः।  
प्रभाववानपि नरस्तस्य लोकाः सनातनाः ॥  
क्रोधनस्त्वल्पविज्ञानः प्रेत्य चेह च नश्यति ॥  
अत्राप्युदाहरन्तीमा गाथा नित्यं क्षमावताम्।  
गीताः क्षमावतां कृष्णे काश्यपेन महात्मना ॥  
क्षमा धर्मः क्षमा यज्ञः क्षमा वेदाः क्षमा श्रुतम्।  
यस्तमेवं विजानाति स सर्वं क्षन्तुर्महति ॥  
क्षमा ब्रह्म क्षमा सत्यं क्षमा भूतं च भावि च।  
क्षमा तपः क्षमा शौचं क्षमयेदं धृतं जगत् ॥  
अति यज्ञविदां लोकान्क्षमिणः प्राप्नुवन्ति च।  
अति ब्रह्मविदां लोकानति चापि तपस्विनाम् ॥  
अन्ये वै यजुषां लोकाः कर्मिणामपरे तथा।  
क्षमावतां ब्रह्मलोके लोकाः परमपूजिताः ॥  
क्षमा तेजस्विनां तेजः क्षमा ब्रह्म तपस्विनाम्।  
क्षमा सत्यं सत्यवतां क्षमा यज्ञः क्षमा शभः ॥  
तां क्षमां तादृशीं कृष्णे कथमस्मद्विधस्त्यजेत्।  
यत्रब्रह्म च सत्यं च यज्ञा लोकाश्च धिष्ठिताः ॥  
`इज्यन्ते यज्वनां लोकाः क्षमिणामपरे तथा।'  
क्षन्तव्यमेव सततं पुरुषेण विजानता।  
यदा हि क्षमते सर्वं ब्रह्म सम्पद्यते तदा ॥  
क्षमावतामयं लोकः परश्चैव क्षमावताम्।  
इह सन्मानमृच्छन्ति परत्र च परा गतिम् ॥  
येषां मन्युर्मनुष्याणां क्षमयाऽभिहतः सदा।  
तेषां परतरे लोकास्तस्मात्क्षान्तिः परा मता ॥  
इति गीताः काश्यपेन गाथानित्यं क्षमावताम्।  
श्रुत्वा गाथाः क्षमायास्त्वं तुष्यद्रौपदि मा क्रुधः ॥  
पितामहः शान्तनवः रशमं सम्पूजयिष्यति।  
कृष्णश्च देवकीपुत्रः शमं सम्पूजयिष्यति ॥  
आचार्यो विदुरः क्षत्ता शममेव वदिष्यतः।  
कृपश्च सञ्जयश्चैव शममेव वदिष्यतः ॥  
सोमदत्तो युयुत्सुश्च द्रोणपुत्रस्तथैव च।  
पितामहश्च नो व्यासः शमं वदति नित्यशः ॥  
एतैर्हि राजा नियतं चोद्यमानः शमं प्रति।  
राज्यं दातेति मे बुद्धिर्न चेल्लोभान्नशिष्यति ॥  
कालोऽयं दारुणः प्राप्तो भरतानामभूतये।  
निश्चितं मे सदैवैतत्पुरस्तादपि भामिति ॥  
सुयोधनो नार्हतीति क्षमा मामेव विन्दति।  
अर्हस्तत्राहमित्येवं तस्मान्मां विन्दते क्षमा ॥  
एतदात्मवतां वृत्तमेष धर्मः सनातनः।  
क्षमा चैवानृशंस्यं च तत्कर्ताऽस्म्यहमञ्जसा ॥  
इति श्रीमन्महाभारते अरण्यपर्वणि अर्जुनाभिगमनपर्वणि एकोनत्रिंशोऽध्यायः ॥29॥  

## टिप्पणयः

भावयिता वर्धयिता।  
जितःसन्निति शेषः ॥  
पापं न कः कुर्यात् इति क. पाठः ॥  
चरेदाचरेत् ॥  
द्वयोरात्मपरयो\- चिकित्सकः दोषापहर्ता।  
क्रुध्यन्तमप्रतिक्रुध्याञ्जयेल्लोकांश्च शाश्वतान् इति ख. पाठः ॥  
बलीयसामुपरि यदि अशक्तिमान् क्रुध्यते तर्हि आत्मानं देह त्यजति।  
मनुष्याणामात्मनैव विपद्यते इति ख. पाटः।  
मनुष्याणां त्यजत्यात्मानमात्मना इति झ.पाठः ॥  
अनात्मन अजितचित्तस्य ॥  
रजः रजोगुणपरिणामः ॥  
स्वधर्मान् अपगः अपहाय गच्छतीति तथा।  
द्वितीयाया अलुगार्षः ॥  
सर्वं क्षमार्जवादिकम्।  
अबुद्धीनां मूढैः अतिक्रान्तं लङ्घितम्।  
अनिन्दिते प्रशस्ते विषये क्षमादौ ॥  
अभिषक्तः तापितः।  
अभिषजेत्तापयेत् ॥  
आक्रुष्टो वाचा ताडितः।  
हतोऽन्येनाभिगतः।  
हिंसितस्ताडितः ॥  
जन्म उत्पत्तिः।  
तत्रहेतुः।  
प्रजानां सन्धिः दम्पत्योः प्रीतिः।  
एवं सङ्कुचिते लोके इति प्रजानां वृद्धिमूलं हि इति च. क. पाठः ॥  
अभवाय अनैश्वर्याय ॥  
जन्म प्रतिपद्यते।  
अन्यथा क्रोधप्राबल्ये।  
पूर्ववयस्येव दम्पत्योर्नाशाज्जन्मासम्भव इत्यर्थः ॥  
बलीयसा आक्रुष्टस्ताडितो वाऽशक्तः क्षमते तथा यः प्रभाववानपि क्षमते तस्य लोका इत्यर्थः ॥  
क्षमावतां गाथाः प्रशंसाः।  
क्षमावतां मध्ये महात्मना ॥  
ब्रह्म ब्राह्मणजातिः।  
भूतं सञ्चितं तपः भावि च क्षमैव रक्षति ॥  
अति अतिक्रम्य प्राप्नुवन्ति।  
तदूर्ध्वं पदमिति शेषः।  
ब्र्हमविदां वेदविदाम् ॥  
यजुषां त्रोताग्निसाष्यकर्मवताम्।  
कर्मिणां वापीकूपादिधर्मवताम् ॥  
तुष्य तुष्टा भव ॥  
दाता दास्यति ॥  
अभूतये नाशाय ॥  

###### अरण्यपर्व \- अध्याय 030

### ॥  
श्रीः ॥  

## 3.30. अध्यायः 030

## विषयाः

भर्तृव्यसनदर्शनदूनया द्रौपद्या युधिष्ठिरम्प्रति धर्मादितोऽपि विधेरेव प्राबल्योपपादनम् ॥1॥  

## पाठः



द्रौपद्युवाच।  

नमो धात्रे विधात्रे च यौ मोहं चक्रतुस्तव।  
पितृपैतामहे राज्ये वोढव्ये तेऽन्यथा मतिः ॥  
\[कर्मभिश्चिन्तितो लोको गत्याङ्गत्यां पृथग्विधः।  
तस्मात्कर्माणि नित्यानि लोभान्मोक्षं यियासति ।\]  
नेह धर्मानृशंस्याभ्यां न क्षान्त्या नार्जवेन च।  
पुरुषः श्रियमाप्नोति न घृणित्वेन कर्हिचित् ॥  
त्वां चेद्व्यसनमभ्यागादिदं भारत दुःसहम्।  
स त्वं नार्हसि नापीमे भ्रातरस्ते महौजसः ॥  
न हि तेऽध्यगमञ्जातु तदानीं नाद्य भारत।  
धर्मात्प्रियतरं किञ्चिदपि चेज्जीवितादपि ॥  
धर्मार्थमेव ते राज्यं धर्मार्थं जीवितं च ते।  
ब्राह्मणा गुरवश्चैव जानन्त्यपि च देवताः ॥  
भीमसेनार्जुनौ चोभौ माद्रेयौ च मया सह।  
त्यजेस्त्वमिति मे बुद्धिर्न तु धर्मं परित्यजेः ॥  
राजानं धर्मगोप्तारं धर्मो रक्षति रक्षितः।  
इति मे श्रुतमार्याणां त्वां तु मन्ये न रक्षति ॥  
त्यक्त्वाऽन्यान्हि नरव्याघ्र नित्यदा धर्म एव ते।  
बुद्धिः सततमन्वेति छायेवं पुरुषं निजा ॥  
नावमंस्था हि सदृशान्नावराञ्श्रेयसः कुतः।  
अवाप्य पृथिवीं कृत्स्नां न ते शृङ्गमवर्धत ॥  
स्वाहाकारैः स्वधाभिश्च पूजाभिरपि च द्विजान्।  
देवताश्च पितॄंश्चैव सततं पार्थ सेवसे ॥  
ब्राह्मणाः सर्वकामैस्ते सततं पार्थ तर्पिताः।  
यतयो मोक्षिणश्चैव गृहस्ताश्चैव भारत ॥  
भुञ्जते रुक्मपात्रीभिर्यत्राहं परिचारिका।  
आरण्यकेभ्यो वन्यानि भोजनानि प्रयच्छसि।  
नादेयं ब्राह्मणेभ्यस्ते गृहे किञ्चन विद्यते ॥  
यदिदं वैश्वदेवान्ते सायं प्रातः प्रदीयते।  
तद्दत्त्वाऽतिथिभृत्येभ्योराजञ्शिष्टेनजीवसि ॥  
इष्टयः पशुबन्धाश्च काम्यनैमित्तिकाश्च ये।  
वर्तन्ते पाकयज्ञाश्च सदा यज्ञाश्च तेऽनघ ॥  
अस्मिन्नपि महारण्ये विजने दस्युसेविते।  
राष्ट्रादपेत्य वसतो धर्मस्ते नावसीदति ॥  
अश्वमेधो राजसूयः पौण्डरीकोऽथ गोसवः।  
इष्टास्त्वया महायज्ञाबहवोऽन्ये सदक्षिणाः ॥  
राजन्परीतया बुद्ध्या विषमेऽक्षपराजये।  
पार्थ मित्राणि चास्मांश्च वसूनि च पराजितः ॥  
ऋजोर्मृदोर्बदान्यस्य धीमतः सत्यवादिनः।  
कथमक्षव्यसनजा बुद्धिरापतिता तव ॥  
अतीव मोह आयाति मनश् परिदूयते।  
निशाम्य व्यसनं पार्थ तवेदमतिदुःसहम् ॥  
अत्राप्युदाहरन्तीममितिहासं पुरातनम्।  
ईश्वरस्य वशे लोकस्तिष्ठते नात्मनो यथा ॥  
धातैव खलु भूतानां सुखदुःखे प्रियाप्रिये।  
ददाति सर्वमीशानः पुरस्ताच्छुक्रमुच्चरन् ॥  
यथा दारुमयीं योषां नरो धीरः समाहितः।  
इङ्ग्यत्यङ्गमङ्गानि तथा राजन्निमाः प्रजाः ॥  
आकाश इव भूतानि व्याप्य सर्वाणि भारत।  
ईश्वरो विदधातीह कल्याणं यच्च पापकम् ॥  
शकुनिस्तन्तुबद्धो वा नीयतेऽयमनीश्वरः।  
ईश्वरस्य वशे तिष्ठन्नान्येषामात्मनः प्रभुः ॥  
मणिः सूत्र इव प्रोतो नस्योत इव गोवृषः।  
धातुरादेशमन्वेति तन्मयो हि तदर्पणः ॥  
नात्माथीनो मनुष्योऽयं कालं भजतिं कञ्चन।  
स्रोतसो मध्यमापन्नः कूलवृक्ष इव च्युतः ॥  
अज्ञो जन्तुरनीशोऽयमात्मनः सुखदुःखयोः।  
ईश्वरप्रेरितो गच्छेत्स्वर्गं नरकमेव च ॥  
यथा वायोस्तृणाग्राणि वशं यान्ति बलीयसः।  
धातुरेवं वशं यान्ति सर्वभूतानि भारत ॥  
आर्ये कर्मणि युञ्जानः पापे वा पुनरीश्वः।  
व्याप्य भूतानि चरते न चायमिति लक्ष्यते ॥  
हेतुमात्रमिदं धातुः शरीरं क्षेत्रसञ्ज्ञितम्।  
येन कारयते कर्म शुभाशुभफलं विभुः ॥  
पश्य मायाप्रभावोऽयमीश्वरेण यथा कृतः।  
यो हन्ति भूतैर्भूतानि मोहयित्वाऽऽत्ममायया ॥  
अन्यथा परिदृष्टानि मुनिभिस्तत्त्वदर्शिभिः।  
अन्यथा परिवर्तन्ते वेगा इव नभस्वतः ॥  
अन्यथैव हि वर्तन्ते पुरुषास्तानि तानि च।  
अन्यथैव प्रभुस्तानि करोति विकरोति च ॥  
यथा काष्ठेन वा काष्ठमश्मानं चाश्मना पुनः।  
अयसा चाप्ययश्छिन्द्यान्निर्विचेष्टमचेतनम् ॥  
एवं स भगवान्देवः स्वयम्भूः प्रपितामहः।  
निहन्ति भूतैर्भूतानि छद्म कृत्वा युधिष्ठिर ॥  
सम्प्रयोज्य वियोज्यायं कामकारकरः प्रभुः।  
क्रीडते भगवान्भूतैर्बालः क्रीडनकैरिव ॥  
न मातृपितृवद्राजन्धाता भूतेषु वर्तते।  
रोषादिव प्रवृत्तोऽयं यथाऽयमितरो जनः ॥  
आर्याञ्शीलवो दृष्ट्वा हीमतो वृत्तिकर्शितान्।  
अनार्यान्सुखिनश्चैव विह्वलानिव चिन्तये ॥  
तवेमामापदं दृष्ट्वा समृद्धिं च सुयोधने।  
धातारं गर्हये पार्थ विषमं योऽनुपश्यति ॥  
आर्यशास्त्रातिगे क्रूरे लुब्धे धर्मापचायिनि।  
धार्तराष्ट्रे श्रियं दत्त्वा धाता किं फलमश्नुते ॥  
कर्मचेत्कृतमन्वेति कर्तारं नान्यमृच्छति।  
कर्मणा तेन पापेन लिप्यते नूनमीश्वरः ॥  
अथ कर्मकृतं पापं न चेत्कर्तारमृच्छति।  
कारणं बलमेवेह जनाञ्शोचामि दुर्बलान् ॥  
इति श्रीमन्महाभारते अरण्यपर्वणि अर्जुनाभिगमनपर्वणि त्रिंशोऽध्यायः ॥30॥  

## टिप्पणयः

धात्रे ईश्वराय।  
विधात्रे पूर्वकर्मणे ॥  
चिन्तितः कल्पितो लोको भोगसाधनम्।  
गत्याङ्गत्यां ऊर्ध्वाधोमध्यमोत्तमाधमयोनिषु।  
नित्यानि अपरिहार्यफलानि।  
लोभात् मोहात् मोक्षं कर्मफलेभ्यो दुःखेभ्यो मुक्तिं यियासति प्राप्तुमिच्छति ॥  
धर्मात्प्रियतरं नहि त अष्यगमन् ज्ञातवन्तः किन्तु जीवितादपि प्रियतरं धर्ममेवाध्यगमन् ॥  
शृङ्गं प्रभुत्वाभिमानः ॥  
ते त्वया ॥  
पाकयज्ञा गृह्याग्निसाध्या इष्टयः ॥  
परीतया विपरीतया ॥  
ऋजोरवक्रस्य।  
मृदोर्दयालोः ॥  
धाता ईश्वरः।  
तथैव खलु इति क. पाठः।  
शुक्रं प्राक्कर्मवीजम्।  
उच्चरन्नुत्कर्षेणानुसरन् ॥  
अन्तर्बहिर्व्याप्तौ आकाशदृष्टान्तः।  
बूतानि जरायुजादीनि ॥  
बद्धो वा बद्धइव ॥  
नसि नासिकायाम्।  
नस्यं नासासूत्रं तेन वा ओतः प्रोतः ॥  
सम्प्रयोज्यसंयोगं कृत्वा कामकार इच्छा तयैव करोतीति कामकारकरः।  
क्रीडनकैः सारीप्रभृतिभिः ॥  
कृतं कर्म यदि कर्तारमेव गच्छति नत्वन्यं तर्हि कारयितृतच्वादीश्वरोपि पापेन लिप्येतैवेत्यर्थः ॥  

###### अरण्यपर्व \- अध्याय 031

### ॥  
श्रीः ॥  

## 3.31. अध्यायः 031

## विषयाः

युधिष्ठिरेण द्रौपदीम्प्रति धर्मस्य साफल्योपपादनम् ॥1॥  

## पाठः



युधिष्ठिर उवाच।  

वल्गु चित्रपदं श्लक्ष्णं याज्ञसेनि त्वया वचः।  
उक्तं तच्छ्रुतमस्माभिर्नास्तिक्यं तु प्रभाषसे ॥  
नाहं धर्मफलाकाङ्क्षी राजपुत्रि चराम्भुत।  
ददामि देयमित्येव यजे यष्टव्यमित्युत ॥  
अस्तु वाऽत्र फलं मा वा कर्तव्यं पुरुषेण यत्।  
गृहे निवसता कृष्णे यथाशक्ति करोमि तत् ॥  
धर्मं चरामि सुश्रोणि न धर्मफलकारणात्।  
आगमाननतिक्रम्य सतां वृत्तमवेक्ष्य च ॥  
धर्म एव मनः कृष्णे स्वभावाच्चैव मे धृतम्।  
\[धर्मवाणिज्यको हीनो जघन्यो धर्मवादिनाम्\] न धर्मफलमाप्नोति यो धर्मं दोग्धुमिच्छति।  
यश्चैनं शङ्कते कृत्वा नास्तिक्यात्पापचेतनः ॥  
अतिवादान्मदाच्चैव मा धर्ममभिशङ्कथाः।  
धर्मातिशङ्की पुरुषस्तिर्यग्गतिपरायणः ॥  
धर्मो यस्यातिशङ्क्यः स्यादार्षं वा दुर्बलात्मनः।  
वेदाच्छूद्र इवापेयात्स लोकादजरामरात् ॥  
वेदाध्यायी धर्मपरः कुले जातो मनस्विनि।  
स्थविरेषु स योक्तव्यो राजभिर्धर्मचारिभिः ॥  
पापीयान्स हि शूद्रेभ्यस्तस्करेभ्यो विशिष्यते।  
शास्त्रातिगो मन्दबुद्धिर्यो धर्ममतिशङ्कते ॥  
प्रत्यक्षं हि त्वया दृष्ट ऋषिर्गच्छन्महातपाः।  
मार्कण्डेयोऽप्रमेयात्मा धर्मेण चिरजीविता ॥  
व्यासो वसिष्ठो मैत्रेयो नारदो लोमशः शुकः।  
अन्ये च ऋषयः सर्वे धर्मेणैव सुचेतसः ॥  
प्रत्यक्षं पश्यसि ह्येतान्दिव्ययोगसमन्वितान्।  
शापानुग्रहणे शक्तान्देवेभ्योऽपि गरीयसः ॥  
एते हि धर्ममेवादौ वर्णयन्ति सदाऽनधे।  
कर्तव्यममरप्रख्याः प्रत्यक्षागमबुद्धयः ॥  
अतो नार्हसि कल्याणि धातारं धर्ममेव च।  
रजोमूढेन मनसा क्षेप्तुं शङ्कितुमेव च ॥  
उन्मत्तान्मन्यते बालः सर्वानागतनिश्चयान्।  
धर्मातिशङ्की नान्यस्मिन्प्रमाणमधिगच्छति ॥  
इन्द्रियप्रीतिसम्बद्धं यदिदं लोकसाक्षिकम्।  
एतावन्मन्यते बालो मोहमन्यत्र गच्छति ॥  
प्रायश्चित्तं न तस्यास्ति यो धर्ममतिशङ्कते।  
ध्यायन्स कृपणः पापो न लोकान्प्रतिपद्यते ॥  
प्रमाणाद्धि निवृत्तो हि वेदशास्त्रार्थनिन्दकः।  
कामलोभानुगो मूढो नरकं प्रतिपद्यते ॥  
आर्षं प्रमाणमुत्क्राम्य धर्मं न प्रतिपालयन्।  
सर्वशास्त्रातिगो मूढः शं जन्मसु न विन्दति ॥  
यस्तु नित्यं कृतमतिर्धर्ममेवाभिपद्यते।  
अशङ्कमानः कल्याणि सोऽमुत्रानन्त्यमश्नुते ॥  
यस्य नार्षं प्रमाणं स्याच्छिष्टाचारश्च भामिनि।  
न वै तस्य परो लोको नायमस्तीति निश्चयः ॥  
शिष्टैराचरितं धर्मं कृष्णे मास्मातिशङ्कथाः।  
पुराणमृषिभिः प्रोक्तं सर्वज्ञैः सर्वदर्शिभिः ॥  
धर्म एव प्लवो नान्यः स्वर्गं द्रौपदि गच्छताम्।  
सैवः नौः सागरस्येव वणिजः पारमिच्छतः ॥  
अफलो यदि धर्मः स्याच्चरितो धर्मचारिभिः।  
अप्रतिष्ठे तमस्येतज्जगन्मज्जेदनिन्दिते ॥  
निर्वाणं नाधिगच्छेयुर्जीवेयुः पशुजीविकाम्।  
विघातेनैव युज्येयुर्न चार्थं कञ्चिदाप्नुयुः ॥  
तपश्च ब्रह्मचर्यं च यज्ञः स्वाध्याय एव च।  
दानमार्जवमेतानि यदि स्युरफलानि वै ॥  
नाचरिष्यन्परे धर्मं परे परतरेऽपि च।  
दानमार्जवमेतानि यदि स्युरफलानि वै ॥  
ऋषयस्चैव देवाश्च गन्धर्वासुरराक्षसाः।  
ईश्वराः कस्य हेतोस्ते चरेयुर्धर्ममादृताः ॥  
फलदं त्विह विज्ञाय धातारं श्रेयसि स्थितम्।  
धर्मं तेऽव्यचरन्कृष्णे स हि धर्म सनातनः ॥  
स चायं सफलो धर्मो न धर्मोऽफल उच्यते।  
दृश्यन्तेऽपि हि विद्यानां फलानि तपसां तथा ॥  
त्वय्येतद्वै विजानीहि जन्म कृष्णे यथाश्रुतम्।  
वेत्थ चापि यथा जातो धृष्टद्युम्नः प्रतापवान् ॥  
एतावदेव पर्याप्तमुपमानं शुचिस्मिते।  
कर्मणां फलमस्तीति धीरोऽल्पेनापि तुष्यति ॥  
बहुनाऽपि ह्यविद्वांसो नैव तुष्यन्त्यबुद्धयः।  
तेषां न ध्मजं किञ्चित्प्रेत्य कर्मास्ति शर्म वा ॥  
कर्मणामुत पुण्यानां पापानां च फलोदयः।  
प्रभवश्चाप्ययश्चैव देवगुह्यानि भामिनि ॥  
नैतानि वेद यः कश्चिन्मुह्यन्त्यत्र प्रजा इमाः।  
\[अपि कल्पसहस्रेण न च श्रेयोऽधिगच्छति ॥\]  
रक्ष्याण्येतानि देवानां गूढमाया हि देवताः।  
कृशाङ्गाः सुब्रताश्चैव तपसा दग्धकिल्विषाः।  
प्रसन्नैर्मानसैर्युक्ताः पश्यन्त्येतानि वै द्विजाः ॥  
न फलादर्सनाद्धर्मः शङ्कितव्यो न देवताः।  
यष्टव्यं च प्रयत्नेन दातव्यं चानमूयता ॥  
कर्मणां फलमस्तीह तथैतद्धर्मशासनम्।  
ब्रह्मा प्रोवाच पुत्राणां यदृषिर्वेद काश्यपः ॥  
तस्मात्ते संशयः कृष्णे नीहार इव नश्यतु।  
विमृश्य सर्वमस्तीति नास्तिक्यं भावमुत्सृज ॥  
ईश्वरं चापि भूतानां धातारं मा च वै क्षिप।  
शिक्षस्वैनं नमस्वैनं मा तेऽभूद्बुद्धिरीदृशी ॥  
यस्य प्रसादात्तद्भक्तो मर्त्यो गच्छत्यमर्त्यताम्।  
उत्तमां देवतां कृष्णे मातिवोचः कथञ्चन ॥  
इति श्रीमन्महाभारते अरण्यपर्वणि अर्जुनाभिगमनपर्वणि एकत्रिंशोऽध्यायः ॥31॥  

## टिप्पणयः

वल्गु शोभनम्।  
श्लक्ष्णं सुकुमारम्।  
नास्तिक्यं वेदविद्विष्टम् ॥  
दोषो दुर्बोध आत्मन इति ट. पाठः।  
अदोषो दुर्बलात्मनः इति ध. पाठः ॥  
मूढ आजन्म स न नन्दतीति ट. पाठः।  
आजन्मसु न नन्दतीति ध. पाठः।  
आत्मानं स विनश्यतीति क. पाठः ॥  
स वै नौः सागरस्येवेति ट. पाठः ॥  

###### अरण्यपर्व \- अध्याय 032

### ॥  
श्रीः ॥  

## 3.32. अध्यायः 032

## विषयाः

युधिष्ठिरम्प्रति द्रौपद्या ब्राह्मणोक्तबृहस्पतिनीतिकथनम् ॥1॥  

## पाठः



द्रौपद्युवाच।  

नावमन्ये न गर्हे च धर्मं पार्थ कथञ्चन।  
ईश्वरं कुत एवाहमवमंस्ये प्रजापतिम् ॥  
आर्ताऽहं प्रलपामीदमिति मां विद्धि भारत।  
भूयश्च विलपिष्यामि सुमनास्त्वं निबोध मे ॥  
कर्म खल्विह कर्तव्यं जातेनामित्रकर्शन।  
अकर्माणो हि जीवन्ति स्थावरा नेतरे जनाः ॥  
आमातृस्तन्यपानाच्च यावच्छय्योपसर्पणम्।  
जङ्गमाः कर्मणा वृत्तिमाप्नुवन्ति युधिष्ठिर ॥  
जङ्गमेषु विशेषेण मनुष्या भरतर्षभ।  
इच्छन्ति कर्मणा वृत्तिमवाप्तुं प्रेत्य चेह च ॥  
उत्थानमभिजानन्ति सर्वभूतानि भारत।  
प्रत्यक्षं फलमश्नन्ति कर्मणां लोकसाक्षिकम् ॥  
पश्यन्तः स्वं समुत्थानमुपजीवन्ति जन्तरः।  
अपि धाता विधाता च यथाऽयमुदके बकः ॥  
\[अकर्मणां वै भूतानां वृत्तिः स्वान्न हि काचन।  
तदेवाभिप्रपद्येत न विहन्यात्कदाचन ॥\]  
स्वकर्म कुरु माहासीः कर्मणा भव दंशितः।  
कृत्यं हि योऽभिजानाति सहस्रे सोस्ति नास्ति वां ॥  
तस्य चापि भवेत्कार्वं विवृद्धौ रक्षणे तथा।  
भक्ष्यमाणो द्यनावाषः क्षीयेत हिमवानपि ॥  
उत्सीदेरन्प्रजाः सर्वा न कुर्युः कर्म चेद्यदि।  
\[तथा ह्येता न वर्धेरन्कर्म चेदफलं भवेत् ॥\]  
दृष्ट्वाऽपिच फलं कर्म पश्यामः कुर्वतो जनान्।  
नान्यथा ह्यपि जानन्ति वृत्तिं लोकाः कथञ्चन ॥  
यश्च दिष्टपरो लोके यश्चापि हठवादकः।  
उभावपि शठावेतौ कर्मबुद्धिः प्रशस्यते ॥  
यो हि दिष्टमुपासीत निर्विचेष्टः सुखं स्वपन्।  
अवसीदेत्सुदुर्बुद्धिरामो घट इवोदके ॥  
तथैव हठबुद्धिर्यः शक्तः कर्मण्यकर्मकृत्।  
आसीत न चिरं जीवेदनाथ इव दुर्बलः ॥  
अकस्मादिह यः कश्चिदर्थं प्राप्नोति पूरुषः।  
तं हठेनेति मन्यन्ते स हि यत्नो न कस्यचित् ॥  
वश्चापि कश्रित्पुरुषो दिष्टं नाम भजत्युत।  
दैवेन विधिना पार्थ तद्दैवमिति निश्चितम् ॥  
यत्तावस्कर्मणा किञ्चित्फलमाप्नोति पूरुषः।  
प्रत्यक्षं चक्षुषा दृष्टं तत्पौरुषमिति श्रुतम् ॥  
स्वभावतः प्रवृत्तो यः प्राप्नोत्यर्थं न कारणात्।  
तत्स्वभावात्प्रकं विद्धि फलं पुरुषसत्तम ॥  
एवं हठाच्च दैवाच्च स्वभावात्कर्मणस्तथा।  
यानि प्राप्नोति पुरुषस्तत्फलं पूर्वकर्मणाम् ॥  
धातापि हि स्वकर्मैव तैस्तैर्हेतुभिरीश्वरः।  
विदधाति विभज्येह फलं पूर्वकतं नृणाम् ॥  
यद्धि यः पुरुषः किञ्चित्कुरुते वै शुभाशुभम्।  
तद्धातृविहितं विद्धि पूर्वकर्मफलोदयम् ॥  
कारणं तस्य देहोऽयं धातुः कर्मणि कर्मणि।  
स यथा प्रेरयत्येनं तथाऽयं कुरुतेऽवशः ॥  
तेषुतेषु हि कृत्येषु विनियोक्ता महेश्वरः।  
सर्वभूतानि कौन्तेय कारयत्यवशान्यपि ॥  
मनसाऽर्थान्विनिश्चित्य पश्चात्प्राप्नोति कर्मणा।  
बुद्धिपूर्वं स्वयं वीर पुरुषस्तत्र कारणम् ॥  
सङ्ख्यातुं नैव शक्यानि कर्माणि पुरुषर्षभ।  
अगारनगराणां हि सिद्धिः पुरुषहैतुकी ॥  
तिले तैलं गवि क्षीरं काष्ठे पावकमन्ततः।  
एवं धीरो विजानीयादुपायं चास्य सिद्धये ॥  
ततः प्रवर्तते पश्चात्कारणेष्वस्व सिद्धये।  
तां सिद्धिमुपजीवन्ति कर्मणामिह जन्तवः ॥  
कुशलेन कृतं कर्म कर्त्रा साधु स्वनुष्ठितम्।  
इदं त्वकुशलेनेति विशेषादुपलभ्यते ॥  
इष्टापूर्त्तफलं न स्यान्न शिष्यो न गुरुर्भवेत्।  
पुरुषः कर्मसाध्येषु स्वाच्चेदयमकारणम् ॥  
कर्तृत्वादेव पुरुषः कर्मसिद्धौ प्रशस्यते।  
असिद्धौ निन्द्यते चापि कर्मनाशः कथं त्विह ॥  
सर्वमेव हठेनैके दैवेनैके वदन्त्युत।  
पुंसः प्रयत्नजं केचिद्दैवमेतद्विशिष्यते ॥  
न चैवैतावता कार्यं मन्यन्त इति चापरे।  
अस्ति सर्वमदृश्यं तु दिष्टं चैव तथा हठः ॥  
दृश्यते हि हठाच्चैव दिष्टाच्चार्थस्य सन्ततिः।  
किञ्चिद्दैवाद्धठात्किञ्चित्किञ्चिदेव स्वकर्मतः ॥  
पुरुषः फलमाप्नोति चतुर्थं नात्र कारणम्।  
कुशलाः प्रतिजानन्ति ये वै तत्त्वविदोजनाः ॥  
तथैव धाता भूतानामिष्टानिष्टफलप्रदः।  
यदि न स्वानन भूतानां कृपणो नाम कश्चन ॥  
यंयमर्थमभिप्रेप्सुः कुरुते कर्म पूरुषः।  
तत्तत्सफलमेव स्याद्यदि न स्यात्पुरा कृतम् ॥  
त्रिद्वारामर्थसिद्धिं तु नानुपश्यन्ति ये नराः।  
तथैवानर्थसिद्धिं च यथा लोकास्तथैव ते ॥  
कर्तव्यमेव कर्मेति मनोरेष विनिश्चयः।  
एकान्तेन ह्यनीहोऽयं वर्ततेऽस्मासु सम्प्रति ॥  
कुर्वतो हि भवत्येव प्रायेणेह युधिष्ठिर।  
एकान्तफलसिद्धिं तु न विन्दत्यलसः क्वचित् ॥  
असम्भवे त्वस्य हेतुः प्रायश्चित्तं तु लक्ष्यते।  
कृतेकर्मणि राजेन्द्र तथाऽनृण्यमवाप्नुते ॥  
अलक्ष्मीराविशत्येनं शयानमलसं नरम्।  
निःसंशयं फलं लब्ध्वा दक्षो भूतिमुपाश्नुते ॥  
अनर्थं संशयावस्थं गृणन्त्यामुक्तसशंयाः।  
धीरा नराः कर्मरता न तु निःसंशयाः क्वचित् ॥  
एकान्ते नह्यनर्थोऽयं वर्ततेऽस्मासु साम्प्रतम्।  
स तु निःसंशयं न स्यात्त्वयि कर्मण्यवस्थिते ॥  
अथवाऽसिद्धिरेव स्यान्महिमा तु तदेव ते।  
वृकोदरस्य बीभत्सोर्भात्रोश्च यमयोरपि ॥  
अन्येषां कर्म सफलमस्माकमपि वा पुनः।  
विप्रकर्षेण बुद्ध्येत कृतकर्मा यथा फलम् ॥  
पृथिवीं लाङ्गलेनेह कृष्ट्वा बीजं वपत्युत।  
आस्तेऽथ कर्षकस्तूष्णीं पर्जन्यस्तत्र कारणम् ॥  
वृष्टिश्चेन्नानुगृह्णीयादनेनास्तत्र कर्षकः।  
यदन्यः पुरुषः कुर्यात्तत्कृतं सफलं मया ॥  
तच्चेदं फलमस्माकमपराधो न मे क्वचित्।  
इति धीरोऽन्ववेक्ष्यैव नात्मानं तत्रगर्हयेत् ॥  
कुर्वतो नार्थसिद्धिर्मे भवतीति ह भारत।  
निर्वेदो नात्र गन्तव्यो द्वावन्तौ यस्य कर्मणः ॥  
सिद्धिर्वाऽप्यथवाऽसिद्धिरप्रवृत्तिरतोऽन्यथा।  
बहूनां समवाये हि भावानां कर्म सिध्यति ॥  
गुणाभावे फलं न्यूनं भवत्यफलमेव च।  
अनारम्भे हि न फलं न गुणो दृश्यते क्वचित् ॥  
देशकालावुपायांश्च मङ्गलं स्वस्तिसिद्धये।  
युनक्ति मेधया धीरो यथायोगं यथाबलम् ॥  
अप्युपायेन तत्कार्यमुपदेष्टा पराक्रमः।  
भूयिष्ठं कर्मयोगेषु सर्व एव पराक्रमः ॥  
यत्रधीमानवेक्षेत श्रेयासं बहुभिर्गुणैः।  
साम्नैवार्थं ततो लिप्सेत्कर्म चास्मै प्रयोजयेत् ॥  
व्यसनं नाभिकाङ्क्षेत्त विनाशं वा युधिष्ठिर।  
अपि सिन्धोर्गिरेर्वाऽपि किं पुनर्मर्त्यधर्मिणः ॥  
उत्थानयुक्तः सततं परेषामन्तरैषणे।  
आनृण्यमाप्नोति नरः परस्यात्मन एव च ॥  
न त्वेवात्माऽवमन्तव्यः पुरुषेण कदाचन।  
न ह्यात्मपरिभूतस् भूतिर्भवति शोभना ॥  
एवं संस्थितिका सिद्धिरियं लोकस्य भारत।  
चित्रा सिद्धिगतिः प्रोक्ता कालावस्थाविभागशः ॥  
ब्राह्मणं मे पिता पूर्वं वासयामास पण्डितम्।  
सर्वं चार्थमिमं प्राह पित्रे मे भरतर्षभ ॥  
नीतिं बृहस्पतिप्रोक्तां भ्रातृन्मेऽग्राहयन्पुरा।  
तेषां सकाशादश्रौषमहमेतां तदा गृहे ॥  
स मां राजन्कर्मवतीमागतामाह सान्त्वयन्।  
शुश्रूषमाणामासीनां पितुरङ्के युधिष्ठिर ॥  
इति श्रीमन्महाभारते अरण्यपर्वणि अर्जुनाभिगमनपर्वणि द्वात्रिंशोऽध्यायः ॥32॥  

## टिप्पणयः

अपिवाह्य फलं कर्मेति ट. ध. पाठः ॥  
यत्नवान्कर्मणेति ध. पाठः ॥  
त्रैधमेतन्निरुच्यते इति झ. पाटः ॥  
दैवशिष्टं तथा हठमिति क. पाठः।  
दैवादिष्टं तथा हठ इति ठ. पाठः ॥  
एकान्ते नह्यनर्थोयमिति क ध. पाठः ॥  
संस्थितिका ईदृग्व्यवस्थावती सिद्धिः फलसिद्धिः ॥  
कर्मवतीमागतां किञ्चित्कार्योद्देशेन पितुरन्तिके आगताम् ॥  

###### अरण्यपर्व \- अध्याय 033

### ॥  
श्रीः ॥  

## 3.33. अध्यायः 033

## विषयाः

भीमेन युधिष्ठिरम्प्रति नीतिव्युत्पादनपूर्वकं युद्धेन राज्याहरणकर्तव्यत्वोक्तिः ॥1॥  

## पाठः



वैशम्पायन उवाच।  

याज्ञसेन्या वचः श्रुत्वा भीमसेनो ह्यमर्षणः।  
निश्वसन्नुपसङ्गम्य क्रुद्धो राजानमब्रवीत् ॥  
राजन्सत्पदवीं धर्म्यां व्रज सत्पुरुषोचिताम्।  
धर्मकामार्थहीनानां किं नो वस्तुं तपोवने ॥  
नैव धर्मेण तद्राज्यं नार्जवेण न चौजसा।  
अक्षकूटमधिष्ठाय हृतं दुर्योधनेन वै ॥  
गोमायुनेव सिंहानां दिर्बलेन बलीयसाम्।  
आमिपं विघसाशेन तद्वद्राज्यं हि नो हृतम् ॥  
धर्मलेशप्रतिच्छन्नः प्रभवं धर्मकामयोः।  
अर्थमुत्सृज्य किं राजन्दुःखेन परितप्यसे ॥  
भवतोऽनुविधानेन राज्यं नः पश्यतां हृतम्।  
अहार्यमपि शक्रेण गुप्तं गाण्डीवधन्वना ॥  
कुणीनामिव बिल्वानि पङ्गूनामिव धेनवः।  
हृतमैश्वर्यमस्माकं जीवतां भवतः कृते ॥  
भवतः प्रियमित्येवं महद्व्यसनमीदृशम्।  
धर्मकामे प्रतीतस्य प्रतिपन्नाः स्म भारत ॥  
कर्शयामः स्वमित्राणि नन्दयामश्च शात्रवान्।  
आत्मानं भवतः शास्त्रैर्नियम्य भरतर्षभ ॥  
यद्वयं न तदैवैतान्धार्तराष्ट्रान्निहन्म हि।  
भवतः शास्त्रमादाय तन्नस्तपति दुष्कृतम् ॥  
अथैनामन्ववेक्षस्व मृगचर्यामिवात्मनः।  
अवीराचरितां राजन्नबलस्थैर्निषेविताम् ॥  
यां न कृष्णो न बीभत्सुर्नाभिमन्युर्न सृञ्जयाः।  
न चाहमभिनन्दामि न च माद्रीसुतावुभौ ॥  
भवान्धर्मो धर्म इति सततं व्रतकर्शितः।  
कच्चिद्राजन्न निर्वेदादापन्नः क्लीबजीविकाम् ॥  
दुर्मनुष्या हि निर्वेदमफलं सर्वघातकम्।  
अशक्ताः श्रियमाहर्तुमात्मनः कुर्वते प्रियम् ॥  
स भवान्दृष्टिमाञ्शक्तः पश्यन्नस्मासु पौरुषम्।  
आनृशंस्यपरो राजन्नात्मार्थमवबुध्यसे ॥  
अस्मानमी धार्तराष्ट्राः क्षममाणानहिंसतः।  
अशक्तानेव मन्यन्ते तद्दुःखं नाहवे वधः ॥  
तत्रचेद्युध्यमानानामजिह्ममनिवर्तिनाम्।  
सर्वशो हि वधः श्रेयान्प्रेत्य लोकांल्लभेमहि ॥  
अधवा वयमेवैतान्निहत्य भरतर्षभ।  
आददीमहि गां सर्वां तथापि श्रेय एव नः ॥  
सर्वथा कार्यमेतन्नः स्वधर्ममनुतिष्ठताम्।  
काङ्खतां विषुलां कीर्ति वैरं प्रतिचिकीर्षताम् ॥  
आत्मार्थं युध्यमानानां जीविते कृत्यलक्षणे।  
अन्यैरपि हृते राज्ये प्रशंसैव न गर्हणा ॥  
कर्शनार्थो हि यो धर्मो विप्राणामात्मनस्तथा।  
व्यसनं नाम तद्राजन्न धर्मः स कुवर्त्मतत् ॥  
सर्वथा धर्मनित्यं तु पुरुषं धर्मदुर्बलम्।  
जहतस्तात धर्मार्थौ प्रेतं दुःखसुखे यथा ॥  
यस्य धर्मो हि धर्मार्थँ क्लेशभाङ्ग स पण्डितः।  
न स धर्मस्य वेदार्थं सूर्यस्यान्धः प्रभामिव ॥  
यस्य चार्थार्थ एवार्थः स च नार्थस्य कोविदः।  
रक्ष्यते भृतकः पुण्यं यथा स्यात्तादृगेव सः ॥  
अतिवेलं हि योऽर्थार्थी नेतरावनुतिष्ठति।  
स वध्यः सर्वभूतानां ब्रह्महेव जुगुप्सितः ॥  
सततं यश्च कामार्थी नेतरावनुतिष्ठति।  
मित्राणि तस्य नश्यन्ति धर्मार्थाभ्यां च हीयते ॥  
तस्य धर्मार्थहीनस्य कामान्ते निधनं ध्रुवम्।  
कामतो रममाणस्य मीनस्येवाम्भसः क्षये ॥  
तस्माद्धर्मार्थयोर्नित्यं न प्रमान्द्यन्ति पण्डिताः।  
प्रकृतिः सा हि कामस्य पावकस्यारणिर्यथा ॥  
सर्वथा धर्ममूलोऽर्थो धर्मश्चार्थपरिग्रहः।  
इतरेतरयोर्नीतौ विद्धि मेघोदधी यथा ॥  
द्रव्यार्थस्पर्शसंयोगे या प्रीतिरुपजायते।  
स कामश्चित्तसङ्कल्पः शरीरं नास्य दृश्यते ॥  
अर्थार्थी पुरुषो राजन्बृहन्तं धर्ममिच्छति।  
अर्थमिच्छति कामार्थीन कामादन्यमिच्छति ॥  
न हि कामेन कामोऽन्यः सिध्यते फलमेव तत्।  
उषयोगात्फलस्यैव काष्ठाद्भस्मेव पण्डितः ॥  
इमाञ्शकुनकान्राजन्हन्ति वैतंसिको यथा।  
एतद्रूपमधर्मस्य भूतेषु च विहिंसनम् ॥  
कामाल्लोभाच्च धर्मस्य प्रवृत्तिं यो न पश्ति।  
स वध्यः सर्वभूतानां प्रेत्य चेहैच दुर्मतिः ॥  
व्यक्तं ते विदितो राजन्नर्थो द्रव्यपरिग्रहः।  
प्रकृतिं चापि वेत्थास्य विकृतिं चापि भूयसीम् ॥  
तस्य नाशं विनाशं वा जरया मरणेन वा।  
अनर्थ इति मन्यन्ते सोयमस्मासु वर्तते ॥  
इन्द्रियाणां च पञ्चानां मनसो हृदयस्य च।  
विपये वर्तमानानां या प्रीतिरुपजायते ॥  
स काम इति मे बुद्धिः कर्मणां फलमुत्तमम्।  
एवमेव पृथग्दृष्ट्वा धर्मार्थौ काममेव च ॥  
न धर्मपर एव स्यान्न चार्थपरमो नरः।  
न कामपरमो वा स्यात्सर्वान्सेवेत सर्वदा ॥  
धर्मं पूर्वे धनं मध्ये जघन्ये काममाचरेत्।  
अहन्यनुचरेदेवमेष शास्त्रकृतो विधिः ॥  
कामं पूर्वे धनं मध्ये जघन्ये धर्ममाचरेत्।  
वयस्यनुचरेदेवमेष शास्त्रकृतो विधिः ॥  
धर्मं चार्थं च कामं च यथावद्वदतांवर।  
विभज्य काले कालज्ञः सर्वान्सेवेत पण्डितः ॥  
मोक्षो वा परमं श्रेय एष राजन्सुखार्थिनाम्।  
प्राप्तिं वा बुद्धिमास्थाय सोपायां कुरुनन्दन ॥  
तद्वाऽऽशु क्रियतां राजन्प्राप्तिर्वाप्यधिगम्यताम्।  
जीवितं ह्यातुरस्येव दुःखमन्तरवर्तिनः ॥  
विदितश्चैव मे धर्मः सततं चरितश्च ते।  
जानन्तस्त्वयि शंसन्ति सुहृदः कर्मचोदनाम् ॥  
दानं यज्ञाः सतां पूजा वेदधारणमार्जवम्।  
एष धर्मः परो राजन्फलवान्प्रेत्य चेंह च ॥  
एष नार्थविहीनेन शक्यो राजन्निपेवितुम्।  
अखिलाः पुरुषव्याघ्र गुणाः स्युर्यद्यपीनरे ॥  
धर्ममूलं जगद्राजन्नान्यद्धर्माद्विशिष्यते।  
धर्मश्चार्थेन महता शक्यो राजन्निषेवितुम् ॥  
न चार्थो भैक्ष्यचर्येण नापि क्लैब्येन कर्हिचित्।  
वेत्तुं शक्यस्तथा राजन्केवलं धर्मबुद्धिना ॥  
प्रतिष्द्धा हि ते याच्ञा यया सिध्यति वै द्विजः।  
तेजसैवार्थलिप्सायां यतस्व पुरुषर्षभ ॥  
भैक्ष्यचर्या न विहिता न च विट्शूद्रजीविका।  
क्षत्रियस् विशेषेण धर्मस्तु बलमौरसम् ॥  
स्वधर्मं प्रतिपद्यस्व जहि शत्रून्समागतान्।  
धार्तराष्ट्रवनं पार्थ मया पार्थेन नाशय ॥  
उदारमेव विद्वांसो धर्मं प्राहुर्मनीषिणः।  
उदारं प्रतिपद्यस्व नावरे स्थातुमर्हसि ॥  
अनुबुध्यस्व राजेन्द्र वेत्थ धर्मान्सनातनान्।  
क्रूरकर्माऽभिजातोसि यस्मादुद्विजते जनः ॥  
प्रजापालनसम्भूतं फलं तव न गर्हितम्।  
एष ते विहितो राजन्धात्रा धर्मः सनातनः ॥  
तस्माद्विचलितः पार्थ लोके हास्यं गमिष्यसि।  
स्वधर्माद्धि मनुष्याणां चलनं न प्रशस्यते ॥  
स क्षात्रं हृदयं कृत्वा त्यक्त्वेदं शिथिलं मनः।  
वीर्यमास्थाय कौरव्य धुरमुद्वह धुर्यवत् ॥  
न हि केवलधर्मात्मा पृथिवीं जातु कश्चन।  
पार्थिवो व्यजयद्राजन्न भूतिं न पुनः श्रियम् ॥  
जिह्वां दत्ता बहूनां हि क्षुद्राणां लुब्धचेतसाम्।  
निकृत्या लभते राज्यमाहारमिव शल्यकः ॥  
भ्रातर पूर्वजाताश्च सुसमृद्धाश्च सर्वशः।  
निकृत्या निर्जिता देवैरसुराः पाण्डवर्षभ ॥  
एवं बलवतः सर्वमिति बुद्ध्वा महीपते।  
जहि शत्रून्महाबाहो परां निकृतिमास्थितान् ॥  
न ह्यर्जुनसमः कश्चिद्युधि योद्धा धनुर्धरः।  
भविता वा पुमान्कश्चिन्मत्समो वा गदाधरः ॥  
सत्वेन कुरुते युद्धं राजन्सुबलवानपि।  
न प्रमाणेन नोत्साहात्सत्वस्थो भव पाण्डव ॥  
सत्वं हि मूलमर्थस् यवितथं यदतोऽन्यथा।  
न तु प्रसक्तं भवति वृक्षच्छायेन हैमनी ॥  
अर्थत्यागोऽपि कार्यः स्यादर्थं श्रेयांसमिच्छता।  
बीजौपम्यन कौन्तेय मा ते भूदत्र संशयः ॥  
अर्थेन तु समोऽनर्थो यत्र लब्धो महोदयः।  
न तत्र विपणः कार्यः खरकण्डूयनं हि तत् ॥  
एवमेव मनुष्येन्द्र धर्मं त्यक्त्वाऽल्पकं नरः।  
बृहन्तं धर्ममाप्नोति स बुद्ध इति निश्चितम् ॥  
अमित्रं मित्रसम्पन्नं मित्रैर्भिन्दन्ति पण्डितः॥  
भिन्नैर्मित्रैः परित्यक्तं दुर्बलं कुरुते वशे ॥  
सत्वेन कुरुते युद्धं राजन्सुबलवानपि।  
नोद्यमेन न होत्राभिः सर्वाः स्वीकुरुते प्रजाः ॥  
सर्वथा संहतैरेव दुर्बलैर्बलवानपि।  
अमित्रः शक्यते हन्तुं मधुहा भ्रमरैरिव ॥  
यथा राजन्प्रजाः सर्वाः सूर्यः पाति गभस्तिभिः।  
हन्ति चैव तथैव त्वं सदृशः सवितुर्भव ॥  
एतच्चापि तपो पाजन्पुराणमिति नः श्रुतम्।  
विधिना पालनं भूमेर्यत्कृतं नः पितामहैः ॥  
न तथा तपसा राजँल्लोकान्प्राप्नोति क्षत्रियः।  
यथा सृष्टेन युद्धेन विजयेनेतरेण वा ॥  
अपेयात्किल भा सूर्याल्लक्ष्मीश्चन्द्रमसस्तथा।  
इतिलोको व्यवसितो दृष्ट्वेमां भवतोव्यथाम् ॥  
भवतश्च प्रशंसाभिर्निन्दाभिरितरस्य च।  
कथयन्त्यः परिषदः पृथग्राजन्समागताः ॥  
इदमभ्यधिकं राजन्ब्राह्मणाः कुरवश्च ते।  
समेताः कथयन्तीह मुदिताः सत्यसन्धताम् ॥  
यन्न मोहान्न कार्पण्यान्न लोभान्न भयादपि।  
अनृतं किञ्चिदुक्तं ते न कामान्नार्थकारणात् ॥  
यदेनः कुरुते किञ्चिद्राजा भूमिमवाप्नुवन्।  
सर्वं तन्नुदते पश्चाद्यज्ञैर्विपुलदक्षिणैः ॥  
ब्राह्मणेभ्यो ददद्ग्रामान्गाश्च राजन्सहस्रशः।  
मुच्यते वीर पापेभ्यस्तमोभ्य इव चन्द्रमाः ॥  
पौरजानपदाः सर्वे प्रायशः कुरुनन्दन।  
सवृद्धबालाः सहिताः शंसन्ति त्वां युधिष्ठिर ॥  
श्वदृतौ क्षीरमासक्तं ब्रह्म वा वृषले यथा।  
सत्यं स्तेने बलं नार्यां राज्यं दुर्योधने तथा ॥  
इतिलोके निर्वचनं पुरश्चरति भारत।  
अपि चैताः स्त्रियो बालाः स्वाध्यायमधिकुर्वते ॥  
इमामवस्थां च गते सहास्माभिररिन्दम्।  
हन्त नष्टाः स्म सर्वे वै भवतोपद्रवे सति ॥  
स भवान्रथमास्थाय सर्वोपकरणान्वितम्।  
त्वरमाणोऽभिनिर्यातु विप्रेभ्योऽर्थविभावकः ॥  
वाचयित्वा द्विजश्रेष्ठानद्यैव गजसाह्वयम्।  
अस्त्रविद्भिः परिवृतोभ्रातृभिर्दृढधन्विभिः ॥  
आशीविषसमैर्वीरैर्मरुद्भिरिव वृत्रहा।  
अमित्रांस्तेजसा मृद्गन्नसुरानिव वृत्रहा।  
श्रियमादत्स्व कौन्तेय धार्तराष्ट्रान्महाबल ॥  
न हि गाण्डीवमुक्तानां शराणां गार्ध्रवाससाम्।  
स्पर्शमाशीविषाभानां मर्त्यः कश्चन संसहेत् ॥  
न स वीरो न मातङ्गो न च सोऽश्वोस्ति भारत।  
यः सहेत गदावेगं मम क्रुद्धस्य संयुगे ॥  
सृञ्जयैः सहकैकेयैर्वृष्णीनां वृषभेण च।  
कथंस्विद्युधि कौन्तेय न राज्यं प्राप्नुयामहे ॥  
शत्रुहस्तगतां राजन्कथंस्विन्नाहरेर्महीम्।  
इह यत्नमुपाहृत्य बलेन महताऽन्वितः ॥  
इति श्रीमन्महाभारते अरण्यपर्वणि अर्जुनाभिगमनपर्वणि त्रयस्त्रिंशोऽध्यायः ॥33॥  

## टिप्पणयः

किम्प्रयोजनमिति शेषः।  
राज्यस्यपदवीमिति झ.ठ. पाठः. ॥  
कूटं कपटम् ॥  
विघसो भूतबलिशेषः श्वकाकादियोग्यस्तद्भक्षकेण शुनकेनेत्यर्थः ॥  
धर्मलेशः प्रतिज्ञापालनजस्तेन प्रतिच्छन्न आवृतः।  
अर्थं राज्याख्यम् ॥  
कुणीनां हस्तविकलानाम्।  
पङ्गूनां पादविकलानाम्।  
अनादरे षष्ठी ॥  
धर्मकामे धर्मेच्छायाम्।  
प्रतीतस्य विश्वस्तस्य ॥  
शास्त्रैः शमवचनैः।  
न जयामः स्मशात्रवानिति क. ध. पाठः ॥  
मृगचर्यामिव।  
एनां वनचर्याम्।  
बलस्थैर्न निषेवितां बलवद्भिरसेवितामित्यर्थः ॥  
न आपन्न इति सम्बन्धः ॥  
गां पृथिवीम् ॥  
कृत्यलक्षणे करणीयस्वरूपे ॥  
कुधर्मतत् इति पाठे कुधर्मं तनोतीति कुधर्मतत् कुधर्मबीजमित्यर्थः ॥  
धर्मार्थौ बलसाध्यहेमन्तप्रातःस्नानशत्रुजयसम्भवौ ॥  
धर्मार्थे नत्वर्थकामार्थम्।  
अर्थं प्रयोजनम् ॥  
यस्य चात्पार्थमेवार्थ इति झ. पाठः ॥  
अतिवेलप्रत्यन्तम् ॥  
साहि धर्मार्थरूपाहि ॥  
अर्थपरिग्रहोऽर्थार्थमेवालम्बनीयः।  
इतरेतरयोर्नीतौ।  
धर्मादर्थः प्रणीयतेऽर्थाच्च धर्म इत्यर्थः।  
मेघादुदधिपुष्टिरुदधेर्मेघपूर्तिरिव ॥  
द्रव्यस्य स्रक्रचन्दनादेः स्पर्शः।  
अर्थस्य स्वर्णादेः संयोगो लाभः ॥  
न कामादर्थमृच्छतीति क. ध. पाठः ॥  
साव्यते फलमेव तदिति झ. पाठः. उपयोगः साक्षात्प्रीत्युत्पादनेन कृतार्थत्वम्।  
काष्ठाद्भस्म साध्यं नतु भस्मतोपि भस्मान्तरे साध्यमस्ति तद्वत् ॥  
वैतंसिको वीतंसेन जीवतीति पक्षिहन्ता।  
वीतंसं बन्धनोपाये मृगाणां पक्षिणामपीति विश्वः ॥  
धर्मं पूर्वे अहनि चरेत् ॥  
कामं पूर्वेवयसि चरेत् ॥  
प्राप्तिर्महोदयो वा राज्यलाभजः तन्मोक्षाख्यं श्रेयः।  
दुःखं दुःखदम् ॥  
कर्मचोदनां प्रवृत्तिजनकं वेदवाक्यं शंसन्ति कथयन्ति ॥  
क्लैब्येन कातर्येण।  
वेत्तुं लब्धुम् ॥  
द्विजः ब्राह्मणः ॥  
औरसं उत्साहः ॥  
उदारं ईश्वरभावम्।  
अवरे अनैश्वर्ये ॥  
क्रूरं हिंसात्मकं क्षात्रं कर्म यस्य ॥  
जिह्वां जिह्वायाः प्रियं साध्वन्नं उत्कोचमित्यर्थः।  
क्षुद्राणां शत्रुपक्षीयाणाम्।  
निकृत्या भेदरूपेण छलेन।  
शल्यकः व्याधः।  
स हि मृगेभ्यो भक्ष्यं दत्त्वा विश्वास्य हत्वा आहारं लभते तद्वत् ॥  
सत्वेन बलेन।  
प्रमाणेन सन्धेन।  
उत्साहेन शत्रुपक्षीयैः सह सन्धानलक्षणेन ॥  
एवमेव बीजौपम्येन ॥  
होत्राभिः सान्त्वेन आह्वानैः ॥  
संहतैर्मिलितैः।  
मधुहा मध्वर्थं गतः।  
ओहाङ्गतौ इत्यस्य रूपम्।  
कालप्रतीक्षायां हि शत्रुर्बलवान् भूत्वाऽस्मान् जेष्यतीति भावः ॥  
हन्ति रसशोषणेन।  
पाति वर्षेण ॥  
पुराणं अनादि ॥  
इतरेण मरणेन ॥  
अपेयात् अपगच्छेत्।  
व्यवसितः निश्चितः ॥  
एनः पापम्।  
अवाप्नुवन् अवाप्तिहेतोः ॥  
श्वदृतौ सारमेयचर्मकोशे।  
ब्रह्म वेदः।  
वृषले शूद्रे ॥  
स्वाध्यायमधिकुर्वतेश्वदृताविति श्लोकं वेदवत् स्त्र्यादयो नित्यं पठन्तीत्यर्तः ॥  
भवता हेतुना।  
उपद्रवे राज्यभ्रंशे ॥  
अर्थविभावको जयार्जितामर्थं प्रदातुम् ॥  
वाचयित्वा आशीर्वादान् ॥  
धार्तराष्ट्रादिति च्छेदः ॥  
उपाहृत्य आलम्ब्य ॥  

###### अरण्यपर्व \- अध्याय 034

### ॥  
श्रीः ॥  

## 3.34. अध्यायः 034

## विषयाः

युधिष्ठिरेण भीमम्प्रति स्वेन प्रतिज्ञाया दुस्त्यजत्वोक्तिपूर्वकं प्रतिज्ञाकालावसानप्रतिपालनविधानम् ॥1॥  

## पाठः



वैशम्पायन उवाच।  

स एवमुक्तस्तु महानुभावः सत्यव्रतो भीमसेनेन राजा।  
अजातशत्रुस्तदनन्तरं वै धैर्यान्वितो वाक्यमिदं बभाषे ॥  
असंशयं भारत सत्यमेत\- द्यन्मां तुदन्वाक्यशल्यैः क्षिणोषि।  
न त्वां विगर्हे प्रतिकूलमेत\- न्ममानयाद्धि व्यसनं व आगात् ॥  
अहं ह्यक्षानन्वपद्यं जिहीर्षन् राज्यंसराष्ट्रं धृतराष्ट्रस्य पुत्रात्।  
तन्मां शठः कितव प्रत्यदेवी\- त्सुयोधनार्थं सुबलस्य पुत्रः ॥  
महामायः शकुनिः पार्वतीयः सभामध्ये प्रवपन्नक्षपूगान्।  
अमायिनं मायया प्रत्यजैषी\- त्ततोऽपश्यं वृजिनं भीमसेन ॥  
अक्षांश्च दृष्ट्वा शकुनेर्यथावत् कामानुकूलानयुजो युजश्च।  
शक्यो नियन्तुमभविष्यदात्मा मन्युस्तु हन्यात्पुरुषस्य धैर्यम् ॥  
यन्तुं नात्मा शक्यते पौरुषेण मानेन वीर्येण च तात नद्धः।  
न ते वाचो भीमसेनाभ्यसूये मन्ये तथा तद्भवितव्यमासीत् ॥  
स नो राजा धृतराष्ट्रस्य पुत्रो न्यपातयद्व्यसने राज्यमिच्छन्।  
दास्यं च नोऽगमयद्भीमसेन यत्राभवच्छरणं द्रौपदी नः ॥  
त्वं चापि तद्वेत्थ धनञ्जयश्च पुनर्द्यूतायागतास्तां सभां नः।  
यन्माऽब्हवीद्धृतराष्ट्रस्य पुत्र एकग्लहार्थं भरतानां समक्षम् ॥  
वने समा द्वादश राजपुत्र यथाकामं विदितमजातशत्रो।  
अथापरं चाविदितश्चरेथाः सर्वैः सह भ्रातृभिश्छद्मरूपः ॥  
त्वां चेच्छ्रुत्वा तात तथा चरन्त\- मवभोत्स्यन्ते भारतानां चराश्च।  
अन्यांश्चरेथास्तावतोऽब्दांस्तथात्वं निश्चित्य तत्प्रतिजानीहि पार्थ ॥  
चरैश्चेन्नो विदितः कालमेतं युक्तो राजन्मोहयित्वा मदीयान्।  
ब्रवीमि सत्यं कुरुसंसदीह तवैव ता भारत पञ्च नद्यः ॥  
वयं चैतद्भारत सर्व एव त्वया जिताः कालमपास्य भोगान्।  
चरेम इत्याह पुरा स राजा मध्ये कुरूणां स मयोक्तस्तथेति ॥  
तत्र द्यूतमभवन्नो जघन्यं यस्मिञ्जिताः प्रव्रजिताश् सर्वे।  
इत्थं तु देशाननुसञ्चरामो वनानि कृच्छ्राणि च कृच्छ्ररूपाः ॥  
सुयोधनश्चापि न शान्तिमिच्छत् भूयः स मन्योर्वशमन्वगच्छत्।  
उद्योजयामास कुरूंश्च सर्वान् येचास्य केचिद्वशमन्वगच्छन् ॥  
तां सिद्धिमास्थाय सतां सकाशे को नाम जह्यादिह राज्यहेतोः।  
आर्यस्य मन्ये मरणाद्गरीयो यद्धर्ममुत्क्रम्य महीं प्रशासेत् ॥  
तदैव चेद्वीरकर्माकरिष्यो यदा द्यूते परिघं पर्यमृक्षः।  
बाहू दिधक्षन्वारितः फल्गुनेन किं दुष्कृतम्भीम तदाऽभविष्यत् ॥  
प्रागेव चैवं समयक्रियायाः किं नाब्रवीः पौरुषमाविदानः।  
प्राप्तं तु कालं त्वभिपद्यपश्चात् किं मामिदानीमतिवेलमात्थ ॥  
भूयोपि दुःखं मम भीमसेन दूये विषस्येव रसं हि पीत्वा।  
यद्याज्ञसेनीं परिक्लिश्यमानां सन्दृश्य तत्क्षान्तमिति स्म भीम ॥  
न त्वद्य शक्यं भरतप्रवीर कृत्वा यदुक्तं कुरुवीरमध्ये।  
कालं प्रतीक्षस्व सुखोदयाय पाकं फलानामिव बीजवापः ॥  
यदा हि पूर्वं निकृतोनिकृन्ते\- द्वैरं सपुष्पं सफलं विदित्वा।  
महागुणं हरति हि पौरुषेण तदा वीरो जीवति जीवलोके ॥  
श्रियं च लोके लभते समग्रां मन्ये चास्मै शत्रवः सन्नमन्ते।  
मित्राणि चैनमतिरागाद्भजन्ते देवा इवेनद्रमुपजीवन्ति चैनम् ॥  
मम प्रतिज्ञां च निबोध सत्यां वृणे सत्यममृतीज्जीविताच्च।  
राज्यं च पुत्राश्च यशो धनं च सर्वं न सत्यस्य कलामुपैति ॥  
इति श्रीमन्महाभारते अरण्यपर्वणि अर्जुनाभिगमनपर्वणि चतुस्त्रिंशोऽष्यायः ॥34॥  

## टिप्पणयः

अन्वपद्यमनुसृतवात् ॥  
प्रवपन् पातयन्।  
अक्षपूगान् पाशसमूहान्।  
वृजिनं दुःखदं व्यसनम् ॥  
अयुजो विषमान्।  
युजः समान्।  
शक्य इति यः पुरुषस्य धैर्यं हन्यात् स सन्युर्यदि नाभविष्यत्तर्ह्यात्मा मनो नियन्तुं शक्यः अभविष्यदित्यध्याहृत्य योज्यम् ॥  
समा वर्षाणि।  
अथापरं वर्षम्।  
छद्मगूढ इति. झ. पाठः ॥  
अवभोत्स्यन्ते ज्ञास्यन्ति।  
बुद्ध्येरन्वै भारतानामिति क. पाठः ॥  
नो इति निपातः।  
वितस्तादिपञ्चनद्युपलक्षितो देशः ॥  
सर्वे शतमपि भ्रातरः।  
स राजा दुर्योधनः ॥  
नोऽस्माकम्।  
जघन्यं नीचम्।  
कृच्छ्ररूपाः क्लिष्टरूपाः।  
वनानि दुर्गाणि च घोररूपा इति क. ध. पाठः ॥  
शान्तिं नेच्छन् अनिच्छन्।  
उद्योजयामासोत्कर्षेण स्वेच्छया तेषु तेषु द्रगदेशादिपालनकार्येष्विष्टान्योजितवान् ॥  
तं सन्धिमास्थायेति झ. ट. पाठः ॥  
पर्यमृक्षः परामृष्टवानसि।  
दिधक्षन् दग्धुमिच्छन् ॥  
आविदानो जानन्।  
प्राप्तं कालं कालतुल्यां विपदमभिपद्य स्वीकृत्य ॥  
भूयोपि बह्वपि।  
दूये उपतप्ये ॥  
बीजवापः कृषीबलः।  
पक्तिं फलानामिति झ. ध. पाठः ॥  
वैरं वैरिसमूहम्।  
सपुष्पं सफलं विदित्वा पुष्टतरं ज्ञात्वा यदि निकृन्तेत् छिन्द्यात् तदा हि प्रसिद्धं महागुणं महान्तं गुणं हरति आहरति ॥  
अमृतात् देवभावात्।  
कलां षोडशं भागम् ॥  

###### अरण्यपर्व \- अध्याय 035

### ॥  
श्रीः ॥  

## 3.35. अध्यायः 035

## विषयाः

भीमेन युधिष्ठिरम्प्रति सोपपत्तिकं वनवासापूरणेनैव दुर्योधननिग्रहचोदना ॥1॥  

## पाठः



भीमसेन उवाच।  

सन्धिं कृत्वैव कालेन ह्यन्तकेन पतत्रिणा।  
अनन्तेनाप्रमेयेण स्रोतसा सर्वहारिणा ॥  
प्रत्यक्षं मन्यसे कालं मर्त्यः सन्कालबन्धनः।  
फेनधर्मा महाराज फलधर्मा तथैव च ॥  
निमेषादपि कौन्तेय यस्यायुरपचीयते।  
सूच्येवाञ्जनचूर्णानि किमिति प्रतिपालयेत् ॥  
यो नूनममितायुः स्यादथवाऽऽयुःप्रमाणवित्।  
स कालं वै प्रतीक्षेत सर्वप्रत्यक्षदर्शिवान् ॥  
प्रतीक्ष्यमाणः कालो नः समा राजंस्त्रयोदश।  
आयुषोपचयं कृत्वा मरणायोपनेष्यति ॥  
शरीरिणां हि मरणं शरीरे नित्यमाश्रितम्।  
प्रागेव मरणात्तस्माद्राज्यायैव घटामहे ॥  
यो न याति प्रसङ्ख्यानमस्पष्टो भूमिवर्धनः।  
अयातयित्वा वैराणि सोऽवसीदति गौरिव ॥  
यो न यातयते वैरमल्पसत्वोद्यमः पुमान्।  
अफलं जन्म तस्याहं मन्ये दुर्जातजीविनः ॥  
हैरण्यौ भवतो बाहू श्रुतिर्भवति पार्थिवी।  
हत्वा द्विषन्तं सङ्ग्रामे भुङ्क्ष्व बाहुजितं वसु ॥  
हत्वा वै पुरुषो राजन्निकर्तारमरिन्दम्।  
अह्नाय नरकं गच्छेत्स्वर्गेणास्य स सम्मितः ॥  
अमर्षजो हि सन्तापः पावकाद्दीप्तिमत्तरः।  
येनाहमभिसन्तप्तो न नक्तं न दिवा शये ॥  
अयं च पार्थो बीभत्सुर्वरिष्ठो ज्याविकर्षणे।  
आस्ते परमसन्तप्तो नूनं सिंह इवाशये ॥  
योऽयमेको नुदेत्सर्वांल्लोके राजन्धनुर्भृतः।  
सोयमात्मजमूष्माणं ग्रहाहस्तीव यच्छति ॥  
नकुलः सहदेवश्च वृद्धा माता च वीरसूः।  
तवैव प्रियमिच्छन्त आसते जडमूकवत् ॥  
सर्वे तेऽप्रियमिच्छन्ति बान्धवाः सह सृञ्जयैः।  
अहमेकश्च सन्तप्तो माता च प्रतिबिन्ध्यतः ॥  
प्रियमेव तु सर्वेषां यद्ब्रवीम्युत किञ्चन।  
सर्वे हि व्यसनं प्राप्ताः सर्वे युद्धाभिनन्दिनः ॥  
नातः पापीयसी काचिदापद्राजन्भविष्यति।  
यन्नो नीचैरल्पबलै राज्यमाच्छिद्य भुज्यते ॥  
शीलदोषाद्धृणाविष्ट आनृशंस्यात्परन्तप।  
क्लेशांस्तितिक्षसे राजन्नान्यः कश्चित्प्रशंसति ॥  
श्रोत्रियस्येव ते राजन्मन्दकस्याविपश्चितः।  
अनुवाकहता बुद्धिर्नैषा तत्त्वार्थदर्शिनी ॥  
घृणी ब्राह्मणरूपोसि कथं क्षत्रेष्वजायथाः।  
अस्यां हि योनौ जायन्ते प्रायशः क्रूरबुद्धयः ॥  
अश्रौषीस्त्वं राजधर्मान्यथा वै मनुरब्रवीत्।  
क्रूरान्निकृतिसम्पन्नान्विहितानशमात्मकान् ॥  
धार्तराष्ट्रान्महाराज क्षमसे किं दुरात्मनः।  
कर्तव्ये पुरुषव्याघ्र किमास्से पीठसर्पवत् ॥  
बुद्ध्या वीर्येण संयुक्तः श्रुतेनाभिजनेन च।  
तृणानां मुष्टिनैकेन हिमवन्तं च पर्वतम्।  
छन्नमिच्छसि कौन्तेय योऽस्मान्संवर्तुमिच्छसि ॥  
अज्ञातचर्यागूढेन पृथिव्यां विश्रुतेन च।  
दिवीव पार्थ सूर्येण न शक्याऽऽचरितुं त्वया ॥  
बृहत्साल इवानूपे शाखापुष्पपलावान्।  
हस्ती श्वेत इवाज्ञातः कथं जिष्णुश्चरिष्ति ॥  
इमौ च सिंहसङ्काशौ भ्रातरौ सहितौ शिशू।  
नकुलः सहदेवश्च कथं पार्थ चरिष्यतः ॥  
पुण्यकीर्ती राजपुत्री द्रौपदी वीरसूरियम्।  
विश्रुता कथमज्ञाता कृष्णा पार्थ चरिष्यति ॥  
मां चापि राजञ्जानन्ति ह्याकुमारमिमाः प्रजाः।  
अज्ञातचर्यां पश्यन्ति मेरोरिव निगूहनम् ॥  
तथैव बहव्रोऽस्माभी राष्ट्रेभ्यो विप्रवासिताः।  
राजानो राजपुत्राश्च धार्तराष्ट्रमनुव्रताः ॥  
न हि तेऽप्युपशाम्यन्ति निकृता वा निराकृताः।  
अवश्यं तैर्निकर्तव्यमस्माकं तत्प्रियैषिभिः ॥  
तेऽप्यस्मासु प्रयुञ्जीरन्प्रच्छन्नान्सुबहूंश्चरान्।  
आचक्षीरंश्च नो ज्ञात्वा ततः स्यात्सुमहद्भयम् ॥  
अस्माभिरुषिताः सम्यग्वने मासास्त्रयोदश।  
परिमाणएन तान्पश्य तावतः परिवत्सरान् ॥  
अस्ति मासः प्रतिनिधिर्यथा प्राहुर्मनीषिणः।  
पूतिकानिव सोमस्य तथेदं क्रियतामिति ॥  
अथवाऽनडुहे राजन्साधने साधुवाहिने।  
सौहित्यदानादेतस्मादेनसः प्रतिमुच्यते ॥  
तस्माच्छत्रुवधे राजन्क्रियतां निश्चयस्त्वया।  
क्षत्रियस्य हि सर्वस्य नान्यो धर्मोस्ति संयुगात् ॥  
इति श्रीमन्महाभारेत अरण्यपर्वणि अर्जुनाभिगमनपर्वणि पञ्चस्त्रिंशोऽध्यायः ॥35॥  

## टिप्पणयः

पतत्रिणा बाणवत् शीघ्रगामिना स्रोतसा नित्यवाहिना ॥  
प्रत्यक्षं प्रत्यक्षेण ज्ञातम्।  
कालबन्धनः कालवश्यः फेनधर्मा निःसारः।  
फलधर्मा पतनशीलः ॥  
सूच्येवाञ्जनचूर्णस्य।  
यथा कज्जलक्षोदस्यातिश्लक्ष्णस्य सूक्ष्माग्रया सूच्यापि किञ्चिदपत्रीयते एवं निमेषादपि यस्यायुरपचीयते स किमिति अवधिं प्रतिपालयेन्न कथमपीत्यध्याहृत्य योज्यम्।  
सूच्येवाञ्जनचूर्णस्येति झ. पाठः ॥  
प्रसङ्ख्यानं प्रकृष्ठां साधुकीर्तिम्।  
यतः अस्पष्टः शौर्याद्यभावादितरैरविदितः।  
भूमिवर्धनः भूमिहिंसकः।  
भूमेर्भारभूत इत्यर्थः।  
अयातयित्वा अनिस्तीर्य।  
गौर्बलीवर्दइव।  
सोप्यशक्तश्चेत् गोषु सङ्ख्यानं स्पष्टतां वाप्य प्राप्नुवन्भूमेर्भारभूतो भवति ॥  
दुर्जातशायिन इति क. पाठः ॥  
हैरण्यौ हिरण्यस्वामिनौ।  
श्रुतिः कीर्तिः।  
पार्थिवी पृथोः राज्ञ इवेत्यर्थः ॥  
निकर्तारं वञ्चकम्।  
अह्नाय सद्यः ॥  
आशये स्वस्थाने ॥  
प्रतिविन्ध्यतः प्तिविन्ध्यस्य माता द्रौदी ॥  
अनुवाकः गुरूक्तिमनुवचनं तेन हता।  
अर्थज्ञानसून्यस्य।  
वेदाक्षरमात्राभ्यासिनः ॥  
घृणी दयालुः ॥  
आस्से तूष्णीम्भूतोसि।  
पीठसर्पवत् अजगरवत् ॥  
संवर्तुं संवरीतुं छादितुम् ॥  
अनूपे बहुजे देशे ॥  
निकर्तव्यं नीयं सूचनादिकर्म कर्तव्यम् ॥  
अनडुहे पूर्णं घासमुपाहृत्यानृतान्मुच्यत इति धर्मशास्त्रोक्तं प्रायश्चित्तं वा कर्तव्यमित्याहाथवेति।  
सौहित्यमातृप्तिभोजनम् ॥  

###### अरण्यपर्व \- अध्याय 036

### ॥  
श्रीः ॥  

## 3.36. अध्यायः 036

## विषयाः

भीमयुधिष्ठिरसंवादसमयसन्निहितेन व्यासेन युधिष्ठिराय प्रतिस्मृतिविद्योपदेशः ॥1॥  
युधिष्ठिरेण व्यासवचनात्परिजनैः सह द्वैतवनात्काम्यककवनगमनम् ॥2॥  

## पाठः



वैशम्पायन उवाच।  

भीमसेनवचः श्रुत्वा कुन्तीपुत्रो युधिष्ठिरः।  
निःश्वस्य पुरुषव्याघ्रः सम्प्रदध्यौ परन्तपः ॥  
श्रुता मे राजधर्माश्च वर्णानां च पृथक्पृथक्।  
आयत्यां च तदात्वे च यः पश्यति स पश्यति ॥  
धर्मस्य जानमानोऽहं गतिमग्र्यां सुदुर्विदाम्।  
कथं बलात्करिष्यामि मेरोरिव विवर्तनम् ॥  
स मुहूर्तमिव ध्यात्वा विनिश्चित्येतिकृत्यताम्।  
भीमसेनमिद वाक्यमपदान्तरमब्रवीत् ॥  
एवमेतन्महाबाहो यथा वदसि भारत।  
इदमन्यत्समादत्स्व वाक्यं मे वाक्यकोविद ॥  
महापापानि कर्माणि यानि केवलसाहसात्।  
आरभ्यन्ते भीमसेन व्यथन्ते तानि भारत ॥  
सुमन्त्रिते सुविक्रान्ते सुकृतेसुविचारिते।  
सिद्ध्यन्त्यर्था महाबाहो दैवं चात्र प्रदक्षिणम् ॥  
यत्तु केवलचापल्याद्बलदर्पोत्थितः स्वयम्।  
आरब्धव्यमिदं कार्यं मन्यसे शृणु तत्रमे ॥  
भूरिश्रवाः शलश्चैव जलसन्धश्च वीर्यवान्।  
भीष्मो द्रोणश्च कर्णशच् द्रोणपुत्रश्च वीर्यवान् ॥  
धार्तराष्ट्रा दुराधर्षा दुर्योधनपुरोगमाः।  
सर्व एव कृताशस्त्राश्च सततं चाततायिनः ॥  
राजानः पार्थिवाश्चैव येऽस्माभिरुपतापिताः।  
ते श्रिताः कौरवं पक्षं जातस्नेहाश्च साम्प्रतम् ॥  
दुर्योधनहिते युक्ता न तथाऽस्मासु भारत।  
पूर्णकोशा बलोपेताः प्रयतिष्यन्ति रक्षणे ॥  
सर्वे कौरवसैन्यस् सपुत्रामात्यसैनिकाः।  
संविभक्ता हि मात्राभिर्भोगैरपि च सर्वशः ॥  
दुर्योधनेन ते वीरा मानिताश्च विशेषतः।  
प्राणांस्त्यक्ष्यन्ति सङ्ग्रामे इति मे निश्चिता मतिः ॥  
समा यद्यपि भीष्मस्य वृत्तिरस्मासु तेषु च।  
द्रोणस् च महाबाहो कृषस्य च महात्मनः ॥  
अवश्यं राजपिण्डस्तैर्निर्वेश्य इति मे मतिः।  
तस्मात्त्यक्ष्यन्ति सङ्ग्रामे प्राणानपि सुदुस्त्यजान् ॥  
सर्वेदिव्यास्त्रविद्वांसः सर्वे धर्मपरायणाः।  
अजेयाश्चेति मे बुद्धिरपि देवैः सवासवैः ॥  
अमर्षी नित्यसंरब्धस्तत्र कर्णो महारथः।  
सर्वास्त्रविदनाधृष्यो ह्यभेद्यकवचावृतः ॥  
अनिर्जित्यरणे सर्वानेतान्पुरुषसत्तमान्।  
अशक्यो ह्यसहायेन हन्तुं दुर्योधनस्त्वया ॥  
न निद्रामधिगच्छामि चिन्तयानो वृकोदर।  
अतिसर्वान्धनुर्ग्राहान्सूतपुत्रस्य लाघवम् ॥  


वैशम्पायन उवाच।  

एतद्वचनमाज्ञाय भीमसेनोऽत्यमर्षणः।  
बभूव शान्तिसंयुक्तो गुरोर्वचनवारितः ॥  
तयोः संवदतोरेवं तदा पाण्डवयोर्द्वयोः।  
आजगाम महायोगी व्यासः सत्यवतीसुतः ॥  
सोऽभिगम्य यथान्यायं पाण्डवैः प्रतिपूजितः।  
युधिष्ठिरमिदं वाक्यमुवाच वदतांवरः ॥  
युधिष्ठिर महाबाहो वेद्मि ते हृदयस्थितम्।  
मनीषया तत क्षिप्रमागतोस्मि नरर्षभ ॥  
भीष्माद्द्रोणात्कृपात्कर्णाद्द्रोणपुत्राच्च भारत।  
दुर्योधनान्नृपसुतात्तथा दुःशासनादपि ॥  
त्ते भयममित्रघ्न हृदि सम्परिवर्तते।  
तत्तेऽहं नाशयिष्यामि विधिदृष्टेन हेतुना ॥  
तच्छ्रुत्वा धृतिमास्थाय कर्मणा प्रतिपादय।  
प्रतिपाद्य तु राजेन्द्र ततः क्षिप्रं ज्वरं जहि ॥  
तत एकान्तमानाय्य पाराशर्यो युधिष्ठिरम्।  
अब्रवीदुपपन्नार्थमिदं वाक्यविशारदः ॥  
श्रेयसस्तेऽपरः कालः प्राप्तो भरतसत्तम।  
येनाभिभविता शत्रून्रणे पार्थो धनुर्धरः ॥  
गृहाणेमां मया प्रोक्तां सिद्धिं मूर्तिमर्तामिव।  
विद्यां प्रतिस्मृतिं नाम प्रपन्नाय ब्रवीमि ते ॥  
यामवाप्यमहाबाहुरर्जुनः साधयिष्यति।  
अस्त्रहेतोर्महेन्द्रं च रुद्रं चैवाभिगच्छतु ॥  
वरुणं च कुबेरं च धर्मराजं च पाण्डव।  
शक्तो ह्येष सुरान्द्रष्टुं तपसा विक्रमेण च ॥  
ऋषिरेष मेहातेजा नारायणसहायवान्।  
पुराणः शास्वतो देवस्त्वजेयो जिष्णुरच्युतः ॥  
अस्त्राणीनद्राच्च रुद्राच्च लोकपालेभ्य एव च।  
समादाय महाबाहुर्महत्कर्म करिष्यति ॥  
वनादस्माच्च कौन्तेय वनमन्यद्विचिन्त्यताम्।  
निवासार्थाय यद्युक्तं भवेद्वः पृथिवीपते ॥  
एकत्रचिरवासो हि न प्रीतिजननो भवेत्।  
तापसानां च शान्तानां भवेदुद्वेगकारकः ॥  
मृगाणामुपरोधश्च वीरुदोषधिसङ्क्षयः।  
बिभर्षि च बहून्विप्रान्वेदवेदाङ्गपारगान् ॥  


वैशम्पायन उवाच।  

एवमुक्त्वा प्रपन्नाय शुचये भगवान्प्रभुः।  
प्रोवाच योगतत्त्वज्ञो योगविद्यामनुत्तमाम् ॥  
धर्मराजाय धीमान्स व्यासः सत्यवतीसुतः।  
अनुज्ञाय च कौन्तेयं तत्रैवान्तरधीयत ॥  
युधिष्ठिरस्तु धर्मात्मा तद्ब्रह्म मनसा यतः।  
धारयामास मेधावी कालेकाले सदाऽभ्यसन् ॥  
स व्यासवाक्यमुदितो वनाद्द्वैतवनात्ततः।  
ययौ सरस्वतीकूले काम्यकं नाम काननम् ॥  
तमन्वयुर्महाराज शिक्षाक्षरविशारदाः।  
ब्राह्मणास्तपसा युक्ता देवेन्द्रमृषयो यथा ॥  
ततः काम्यकमासाद्य पुनस्ते भरतर्षभ।  
न्यविशन्त महात्मानः सामान्याः सपदानुगाः ॥  
तत्रते न्यवसन्राजन्कञ्चित्कालं मनस्विनः।  
धनुर्वेदपरा वीरा गृणाना वेदमुत्तमम् ॥  
चरन्तो मृगयां नित्यं शुद्धैर्बाणैर्मृगार्थिनः।  
पितृदैवतविप्रेभ्यो निर्वपन्तो यथाविधि ॥  
इति श्रीमन्महाभारते अरण्यपर्वणि अर्जुनाभिगमनपर्वणि षट्त्रिंशोऽध्यायः ॥36॥  

## टिप्पणयः

आयत्यामुत्तरकाले तदात्वे वर्तमानकाले।  
यस्तान्पश्यति ॥  
इति कृत्यतामितिकर्तव्यताम्।  
अपदान्तरमविलम्बितम् ॥  
व्यथन्ते व्यथयन्ति ॥  
सुविचारिते निश्चिते सति ॥  
सैन्यस् सैन्यसम्बन्धिनः सर्वे।  
मात्राभिरंशपरिच्छेदैः ॥  
राजपिण्डो राजदत्तो ग्रासो निर्वेश्य आनृण्यार्थं शोधनीयः ॥  
लाघवं शीघ्रताम् ॥  
साधयिष्यति राज्यम् ॥  
शाश्वतो देवो विष्णोरंशः सनातन इति क. ठ. ध. पाठः ॥  
अनुज्ञाय पृष्ट्वा ॥  
ब्रह्म मन्त्रम् ॥  
सामात्याः सपरिच्छदा इति झ. पाठः ॥  

###### अरण्यपर्व \- अध्याय 037

### ॥  
श्रीः ॥  

## 3.37. अध्यायः 037

## विषयाः

युधिष्ठिरेण व्यासोपदिष्टमन्त्रोपदेशपूर्वकमस्त्रग्रहणाय स्वर्गम्प्रत्यर्जुनस्य प्रस्थापनम् ॥1॥  
स्वर्गं प्रस्थितेनार्जुनेन यध्येपथमिन्द्रकीलगिरौ तपश्चर्या ॥2॥  
तत्र मुनिरूपिण इन्द्रस्य दर्शनम् ॥3॥  
दिव्यास्त्रदानं याचितेनेन्द्रेणार्जुनम्प्रति तपसा रुद्रप्रसादनानन्तरमस्त्रलाभाय स्वर्गागमनचोदना ॥4॥  

## पाठः



वैशम्पायन उवाच।  

कस्यचित्त्वथ कालस्य धर्मराजो युधिष्ठिरः।  
संस्मृत्य मुनिसन्देशमिदं वचनमब्रवीत् ॥  
विविक्ते विदितप्रज्ञमर्जुनं पुरुषर्षभ।  
सान्त्वपूर्वं स्मितं कृत्वापाणिना परिसंस्पृशन् ॥  
स मुहूर्तमिव ध्यात्वा वनवासमरिन्दमः।  
धनञ्जयन्धर्मराजो रहसीदमुवाच ह ॥  
भीष्मे द्रोणे कृपे कर्णे द्रोणपुत्रे च भारत।  
धनुर्वेदश्चतुष्पाद एतेष्वद्य प्रतिष्ठितः ॥  
दैवं ब्राह्मं चासुरं च सप्रयोगचिकित्सितम्।  
सर्वास्त्राणां प्रयोगं च अभिजानन्ति कृत्स्नशः ॥  
ते सर्वे धृतराष्ट्रस्य पुत्रेण परिसान्त्विताः।  
संविभक्ताश्च तुष्टाश्च गुरुवत्तेषु वर्तते।  
सर्वयोधेषु चैवास्य सदा प्रीतिरनुत्तमा ॥  
आचार्या मानितास्तुष्टाः शान्तिं व्यवहरन्न्युत।  
शक्तिं न हापयिष्यन्ति ते काले प्रतिपूजिताः ॥  
अद्य चेयं मही कृत्स्ना दुर्याधनवशानुगा।  
सग्रामनगरा पार्थ ससागरवनाकरा ॥  
भवानेव प्रियोऽस्माकं त्वयि भारः समाहितः ॥  
अत्र कृत्यं प्रपश्यामि प्राप्तकालमरिन्दम।  
कृष्णद्वैपायनात्तात गृहीतोपनिषन्मया ॥  
गृहीतया तया सम्यग्जगत्सर्वं प्रकाशते।  
तेन त्वं ब्रह्मणा तात संयुक्तः सुसमाहितः ॥  
देवतानां यथाकालं प्रसादं प्रतिपालय।  
तपसा योजयात्मानमुग्रेण भरतर्षभ ॥  
धनुष्मान्कवची खङ्गी मुनिः साधुव्रते स्थितः।  
न कस्यचिद्ददन्मार्गं गच्छ तातोत्तरां दिशम् ॥  
इनद्रे ह्यस्त्राणि दिव्यानि समस्तानि धनञ्जय।  
वृत्राद्भीतैर्बलं देवैस्तदा शक्रे समर्पितम् ॥  
तान्येकस्थानि सर्वाणि ततस्त्वं प्रतिपत्स्यसे।  
`अनेन ब्रह्मणा तात सर्वं सम्प्रतिपद्यते ॥'  
शक्रमेव प्रपद्यस्व स तेऽस्त्राणि प्रदास्यति।  
दीक्षितोऽद्यैव गच्छ त्वं द्रष्टुं देवं पुरन्दरम् ॥  


वैशम्पायन उवाच।  

एवमुक्त्वा धर्मराजस्तमध्यापयत प्रभुः ॥  
दीक्षितं विधिना तेन यतवाक्कायमानसम्।  
अनुजज्ञे तदा वीरं भ्राता भ्रातरमग्रजः ॥  
निदेशाद्धर्मराजस्य द्रष्टुकामः पुरन्दरम्।  
धनुर्गाण्डीवमादाय तथाऽक्षय्ये महेषुधी ॥  
कवची सतलत्राणो बद्धगोधाङ्गुलित्रवान्।  
हत्वाऽग्निं ब्राह्मणान्निष्कैः स्वस्तिवाच्य मह्यभुज ॥  
प्रातिष्ठत महाबाहुः प्रगृहीतशरासनः।  
वधाय धार्तराष्ट्राणां निःश्वस्योर्ध्वमुदैक्षत ॥  
तं दृष्ट्वा तत्रकौन्तेयं प्रगृहीतशरासनम्।  
अब्रुवन्ब्रह्मणाः सिद्धा भूतान्यन्तर्हितानि च ॥  
क्षिप्रमाप्नुहि कौन्तेय मनसा यद्यदिच्छसि।  
संसाधयस्व कौन्तेय ध्रुवोस्तु विजयस्तव ॥  
अब्रुवन्ब्राह्मणाः पार्थमिति कृत्वा जयाशिषः।  
`सिद्धचारणसङ्घाश्च गन्धर्वाश्च तमब्रुवन् ॥  
स्वस्तिव्रतमुपाधत्स्व सङ्कल्पस्तव सिद्ध्यताम्।  
मनोरथाश्च ते सर्वे समृद्ध्यन्तां महारथ ॥  
एवमुक्तोऽभिवाद्यैतान्बद्धाञ्जलिपुटस्तथा।  
तपोयोगमनाः पार्थः पुरोहितमवन्दत ॥  
ततः प्रीतमना जिष्णुस्तावुभावभ्यवन्दत।  
सहोदरावतिरथौ युधिष्ठिरवृकोदरौ ॥  
तं क्लान्तमनसौ पूर्णमभिगम्य महारथौ।  
यमौ गाण्डीवधन्वानमभ्यवादयतामुभौ ॥  
अभिवाद्य तु तौ वीरावूचतुः पाकशासनिम्।  
अवाप्तव्यानि सर्वाणि दिव्यान्यस्त्राणि वासवात्।  
cअस्त्राण्याप्नुहि कौन्तेय मनसा यद्यदिच्छसि ॥  
गिरो ह्यशिथिलाः सर्वा निर्दोषाः सम्मताः सताम्।  
त्वमेकः पाण्डवेष्वद्य सम्प्राप्तोसि धनञ्जय ॥  
न चाधर्मविदं देवा नासिद्धं नातपस्विनम्।  
द्रष्टुमिच्छन्ति कौन्तेय चलचित्तं शठं न च ॥  
रोरूयमाणः कटुकमीर्ष्यकः कटुकाक्षरः।  
शठकः श्लाघकः क्षेप्ता हन्ता च विचिकित्सिता ॥  
विश्वस् हन्ता मायावी क्रोधनोऽनृतभाषिता।  
अत्याशी नास्तिकोऽदाता मित्रध्रुक्सर्वशङ्कितः ॥  
आक्रोष्टा चातिमानी च रौद्रो लुब्धोऽथ लोलुपः।  
स्तेनश्च मद्यपश्चैव भ्रूणहा गुरुतल्पगः ॥  
सम्भावितात्मा चात्यर्थं नृशंसः पुरुषश्च यः।  
नैते लोकानाप्नुवन्ति निर्लोकास्ते धनञ्जय ॥  
आनृशंस्यमनुक्रोशः सत्यं करुणवेदिता।  
दमः स्थितिर्धृतिर्धर्मः क्षमा कृत्यमनुत्तमम् ॥  
दया शमश्च धर्मश्च गुरुपूजा कृतज्ञता।  
मैत्रता द्विजभक्तिश्च वसन्ति त्वयि फल्गुन।  
व्यपेक्षा सर्वभूतेषु कृपा दानं मतिः स्मृतिः ॥  
तस्मात्कौरव्य शक्रेण समेष्यसि धनञ्जय।  
त्वादृशेन हि देवानां श्लाघनीयः समागमः ॥  
सुहृदां सोदराणां च सर्वेषां भरतर्षभ।  
त्वं गतिः परमा तात वृत्रहा मरुतामिव ॥  
तस्मिंस्त्रयोदशे वर्षे भ्रातरः सुहृदश्च ते।  
सर्वे हिसंश्रयिष्यन्ति बाहुवीर्यं महाबल ॥  
स पार्थ पितरं गच्छ सहस्राक्षमरिन्दम।  
मुष्टिग्रहणमादत्स्व सर्वाण्यस्त्राणि वासवात् ॥  
शतशृङ्गे महाबाहो मघवानिदमब्रवीत्।  
शृण्वतां सर्वभूतानां त्वामुपाघ्राय मूर्धनि ॥  
विदितः सर्वभूतानां दिवं तात गमिष्यसि।  
प्राप्य पुण्यकृतां लोकान्रंस्यसे जयतांवर ॥  
मानितस्त्रिदशैः पार्थ विहृत्य सुसुखं दिवि।  
अवाप्यपरमास्त्राणि पृथिवीं पुनरेष्यसि ॥  
गुणांस्ते वासवस्तात खाण्डवं दहति त्वयि।  
शृण्वतां सर्वभूतानां पुनः पुनरभाषत ॥  
तां प्रतिज्ञां नरश्रेष्ठ कर्तुमर्हसि वासवीम्।  
कञ्चिद्देशमितः प्राप्य तपोयोगमना भव ॥  
कर्तुमर्हसि कौरव्य मघवद्वचनं हितम्।  
दीक्षित्वाऽद्यैव गच्छ त्वं द्रष्टाऽसि त्वं पुरन्दरम् ॥  
तौ परिष्वज्य बीभत्सुः कृष्णामामन्त्र्य चाप्युभौ।  
मनांस्यादाय सर्वेषां प्रयातः पुरुषर्षभः ॥'  
तं तथा प्रस्थितं वीरं सिंहस्कन्धोरसं तदा।  
प्राञ्जलिः पाण्डवङ्कृष्णा देवानां कुर्वती नमः।  
वाग्भिः परमशुद्धाभिर्मङ्गलाभिरभाषत् ॥  
नमो धात्रे विधात्रे च स्वस्ति गच्छ वनाद्वनम्।  
`धर्मस्त्वां जुषतां पार्थ भास्करश्च विभावसुः।  
ब्रह्मा त्वां ब्राह्मणाश्चैव पालयन्तु धनञ्जय ॥'  
ज्येष्ठापचायी ज्येष्ठस्य भ्रातुर्वचनमास्थितः।  
प्रपद्येथा वसूव्रुद्रानादित्यान्समरुद्गणान्।  
विश्वेदेवांस्तथा साध्याञ्शान्त्यर्थं भरतर्षभ ॥  
स्वस्ति तेस्त्वान्तरिक्षेभ्यो दिव्येभ्यो भरतर्षभ।  
पार्थिवेभ्यश्च सर्वेभ्यो ये केचित्परिपन्थिनः ॥  
अवरोधाद्वने वासात्सर्वस्वहरणादपि।  
इदं दुःखतरं मन्ये पुत्रेभ्यश्च विवासनात् ॥  
मास्माकं क्षत्रियकुले जातुचित्पुनरुद्भवः।  
ब्राह्मणेभ्यो नमस्यामि येषां नायुधजीविका ॥  
इदं मे परमं दुःखं यः स पापः सुयोधनः।  
दृष्ट्वा मां गौरिति प्राह प्रहसन्राजसंसदि ॥  
तस्माद्दुःखादिदं दुःखं गरीय इतिमे मतिः।  
यत्तत्परिषदो मध्ये बह्वयुक्तमभाषत ॥  
`ध्वंसितः स्वगृहेभ्यश्च राष्ट्राच्च भरतर्षभ।  
वने प्रतिष्ठितो भूत्वा सौहार्दादवतिष्ठसे ॥'  
जेता यः सर्वशत्रूणां यः पावकमतर्पयः।  
जनस्त्वां पश्यतीदानीं गच्छन्तं भरतर्षभ ॥'  
अस्मिन्नूनं महारण्ये भ्रातरः सुहृदश्च ते।  
त्वत्कथाः कथयिष्यन्ति चारणा ऋषयस्तथा ॥  
यत्ते कुन्ती महाबाहो जातस्यैच्छद्धनञ्जय।  
तत्तेऽस्तु सर्वं कौन्तेय यथा च स्वयमिच्छसि ॥  
`वसुदेवस्वसा देवी त्वामार्या पुनरागतम्।  
पश्यतु त्वां पृथा पार्थ सहस्राक्षमिवादितिः' ॥  
नूनं ते भ्रातरः सर्वे त्वत्कथाभिः प्रजागरे।  
रंस्यन्ते तव कर्माणि कीरत्यन्तः पुनः पुनः ॥  
न च नः पार्थ भोगेषु न धने नोत जीविते।  
तुष्टिर्बुद्धिर्भवित्री वा त्वयि दीर्घप्रवासिनि ॥  
त्वयि नः पार्थ सर्वेषां सुखदुःखे प्रतिष्ठते।  
जीवितं मरणं चैव राज्यमैश्वर्यमेव च ॥  
आपृष्टो नोसि कौन्तेय स्वस्ति प्राप्नुहि पाण्डव।  
कृतास्त्रं स्वस्तिमन्तं त्वां द्रक्ष्यामि पुनरागतम् ॥  
बलवद्भिर्विरुद्धं न कार्यमेतत्त्वयाऽनघ।  
प्रयाह्यविघ्नेयैवाशु विजयाय महाबल ॥  
ह्रीः श्रीः कीर्तिर्धृतिः पुष्टिरुमा लक्ष्मीः सरस्वती।  
इमा वै तव पान्थस् पालयन्तु धनञ्जय ॥  


वैशम्पायन उवाच।  

एवमुक्त्वाऽऽशिषः कृष्णा विरराम यशस्विनी।  
ततःप्रदक्षिणं कृत्वा भ्रातॄन्धौम्यं च पाण्डवः।  
प्रातिष्ठत महाबाहुः प्रगृह्य रुचिरं धनुः ॥  
`शनैरिव दिशं वीर उदीचीं भरतर्षभ।  
संहरंस्तरसा वृक्षाँल्लता वल्लीश्च भारत।  
असज्जमानो वृक्षेषु जगाम सुमहाबलः ॥'  
तस्य मार्गादपाक्रामन्सर्वभूतानि गच्छतः।  
युक्तस्यैन्द्रेण योगेन पराक्रान्तस्य शुष्मिणः ॥  
सोऽगच्छत्पर्वतांस्तात तपोधननिषेवितान्।  
दिव्यं हैमवतं पुण्यं देवजुष्टं परन्तपः ॥  
अगच्छत्पर्वतं पुण्यमेकाह्नैव महामनाः।  
मनोजवगतिर्भूत्वा योगयुक्तो यथाऽनिलः ॥  
हिमवन्तमतिक्रम्य गन्धमादनमेव च।  
अत्यक्रामत्स दुर्गाणि दिवारात्रमतन्द्रितः ॥  
इन्द्रिकीलं समासाद्य ततोऽतिष्ठद्धनञ्जयः।  
`गत्वा स षडहोरात्रान्सप्तमेऽहनि पाण्डवः ॥  
प्रस्थेन्द्रकीलस्य शुभे तपोयोगपरोऽभवत्।  
ऊर्ध्वबाहुर्न चाङ्गानि प्रास्पन्दयत किञ्चन ॥  
समाहितात्मा नियतः सहस्राक्षसुतोऽच्युतः'।  
अन्तरिक्षे स शुश्राव तिष्ठेति स वचस्तदा ॥  
तच्छ्रुत्वा सर्वतो दृष्टिं चारयामास रपाण्डवः।  
अथापश्यत्सव्यसाची वृक्षमूले तपस्विनम् ॥  
ब्राह्म्या श्रिया दीप्यमानं पिङ्गलं जटिलं कृशम्।  
सोऽब्रवीदर्जुनं तत्रस्थितं दृष्ट्वा महातपाः ॥  
कस्त्वं तातेह सम्प्राप्तो धनुष्मान्कवची शरी।  
निबद्धाऽसितलत्राणः क्षत्रधर्ममनुव्रतः ॥  
नेह शस्त्रेण कर्तव्यं शान्तानामेष आलयः।  
विनीतक्रोधहर्षाणां ब्राह्मणानां तपस्विनाम् ॥  
नेहास्ति धनुषा कार्यं न सङ्ग्रामोऽत्र कर्हिचित्।  
निक्षिपैतद्धनुस्तात प्राप्तोसि परमां गतिम् ॥  
इत्यनन्तौजसं वीरं यथा चान्यं पृथग्जनम्।  
तथा हसन्निवाभीक्ष्णं ब्राह्मणोऽर्जुनमब्रवीत्।  
-3783c न चैनं चालयामास धैर्यात्सुधृतनिश्चयम् ॥  
तमुवाच ततः प्रीतः स द्विजः प्रहसन्निव।  
वरं वृणीष्व भद्रं ते शक्रोऽहमरिसूदन ॥  
एवमुक्तः सहस्राक्षं प्रत्युवाच धनञ्जयः।  
प्राञ्जलिः प्रणतो भूत्वा सूरः कुरुकुलोद्वहः ॥  
ईप्सितो ह्येष वै कामो वरं चैनं प्रयच्छ मे।  
त्वत्तोऽद्य भगवन्नस्त्रङ्कृत्स्नमिच्छामि वेदितम् ॥  
प्रत्युवाच महेन्द्रस्तं प्रीतात्मा प्रहसन्निव।  
इह प्राप्तस्य किं कार्यमस्त्रैस्तव धनञ्जय ॥  
कामान्वृणीष्व लोकांस्त्वं प्राप्तोसि परमां गतिम्।  
एवमुक्तः प्रत्युवाच सहस्राक्षं धनञ्जयः ॥  
न लोभान्न पुनः कामान्न देवत्वं पुनः सुखम्।  
न च सर्वामरैश्वर्यं कामये त्रिदशाधिप ॥  
भ्रातॄंस्तान्विपिने त्यक्त्वा वैरमप्रतियात्य च।  
अकीर्तिं सर्वलोकेषु गच्छेयं शाश्वतीः समाः ॥  
एवमुक्तः प्रत्युवाच वृत्रहा पाण्डुनन्दनम्।  
सान्त्वयञ्श्लक्ष्णया वाचा सर्वलोकनमस्कृतः ॥  
यदा द्रक्ष्यसि भूतेशं त्र्यक्षं शूलधरं शिवम्।  
तदा दाताऽस्मि ते तात दिव्यान्यस्त्राणि सर्वशः ॥  
क्रियतां दर्शने यत्नो देवस्य परमेष्ठिनः।  
दर्शनात्तस्य कौन्तेय संसिद्धः स्वर्गमेष्यसि ॥  
इत्युक्त्वा फल्गुनं शक्रो जगामादर्शनं पुनः।  
अर्जुनोप्यथ तत्रैव तस्थौ योगसमन्वितः ॥  
इति श्रीमन्महाभारेत अरण्यपर्वणि अर्जुनाभिगमनपर्वणि सप्तत्रिंशोऽध्यायः ॥37॥  

## टिप्पणयः

विविक्तेऽवितथप्रज्ञमिति क. पाठः ॥  
दैवं इन्द्रवरुणाद्यस्त्रम्।  
ब्राह्मं ब्रह्मास्त्रम्. चिकित्सा परप्रयुक्तानां प्रतीकारः ॥  
गुरुवत् गुरुष्विव ॥  
शान्तिं दोषपरिहारं कर्तुं व्यवहरन्ति यतन्ते।  
शक्तिं सामर्थ्ये न हापयिष्यन्ति त्याजयिष्यन्ति अपितु उद्दीपयिष्यन्ति ॥  
उपनिषत् रहस्यविद्या ॥  
तया प्रयुक्तया सम्यगिति झ. पाठः ॥  
प्रतिपालय प्राप्नुहि ॥  
मार्गं न ददत् अददत् ॥  
बलं सर्वास्त्ररूपम् ॥  
ततः शक्रात् ॥  
दीक्षितः स्वीकृतव्रतः ॥  
अध्यापयत विद्ययायोजितवान् ॥  
अनुजज्ञे गमनाय अनुज्ञातवान् ॥  
ज्येष्टापचयी ज्येष्ठपूजनशीलः ॥  
गौरिति बहुपुरुषभोग्येत्युपहासः ॥  
अभाषत शत्रुर्यत् तस्माद्दुःखादिदं त्वद्वियोगजमिति पूर्वेण सम्बन्धः ॥  
प्रातिष्ठत महाबाहुः सुमनाः प्रीतिमांस्तदेति क. पाठः ॥  
शुष्मिणओ बलिनः ॥  
विनीतौ, जितौ क्रोधहर्षौ यैः ॥  
कामान् काम्यन्त इति व्युत्पत्त्या इष्टान् ॥  
अप्रतियात्यानिस्तीर्य ॥  

###### अरण्यपर्व \- अध्याय 038

### ॥  
श्रीः ॥  

## 3.38. अध्यायः 038

## विषयाः

अर्जुनेन हिमवच्छिखरे तपश्चरणम् ॥1॥  
पार्थतपोभीरुभिर्महर्षिभिः प्रार्थितेन महादेवेनाश्वासनपूर्वकमृषीणां प्रति निवर्तनम् ॥2॥  

## पाठः



जनमेजय उवाच।  

भगवञ्श्रोतुमिच्छासमि पार्थस्याक्लिष्टकर्मणः।  
विस्तरेण कथामेतां यथाऽस्त्राण्युपलब्धवान् ॥  
कथं च पुरुषव्याघ्रो दीर्घबाहुर्धनञ्जयः।  
वनं प्रविष्टस्तेजस्वी निर्मनुष्यमभीतवत् ॥  
किञ्चानेन कृतन्तत्रवसता ब्रह्मवित्तम।  
कथं च भगवान्स्थाणुर्देवराजश्च तोषितः ॥  
एतदिच्छाम्यहं श्रोतुं त्वत्प्रसादाद्द्विजोत्तम।  
त्वं हि सर्वज्ञ दिव्यं च मानुषं चैव वेत्थ ॥  
अत्यद्भुतं महाप्राज्ञ रोमहर्षणमर्जुनः।  
भवेन सह सङ्ग्रामं चकाराप्रतिमं किल।  
पुरा प्रहरतांश्रेष्ठः सङ्ग्रामेष्वपराजितः ॥  
यच्छ्रुत्वा नरसिंहानां दैन्यहर्षातिविस्मयात्।  
शूराणामपि पार्थानां हृदयानि चकम्पिरे ॥  
यद्यच्च कृतवानन्यत्पार्थस्तदस्विलं वद ॥  
न ह्यस् निन्दितं जिष्णोः सुसूक्ष्ममपि लक्षये।  
चरितं यस्य शूरस्य तन्मे सर्वं प्रकीर्तय ॥  


वैशम्पायन उवाच।  

कथयिष्यामि ते तात कथामेतां महात्मनः।  
दिव्यां कौरवशार्दूल महतीमद्भुतोपमाम् ॥  
गात्रसंस्पर्शसम्बद्धां त्र्यम्बकेण महाहवे।  
पार्थस्य देवदेवेन शृणु सम्यक्समागमम् ॥  
युधिष्ठिरनियोगात्स जगामामितविक्रमः।  
शक्रं सुरेश्वरं द्रष्टुं देवदेवं च शङ्करम् ॥  
दिव्यं तद्धनुरादाय खङ्गं च पुरुषर्षभः।  
महाबलो महाबाहुरर्जुनः कार्यसिद्धये ॥  
दिशं ह्युदीचीं कौरव्यो हिमवच्छिखरं प्रति।  
ऐन्द्रिः स्थिरमना राजन्सर्वलोकमहारथः ॥  
त्वरया परया युक्तस्तपसे धृतनिश्चयः।  
वनं कण्टकितं घोरमेक एवान्वपद्यत ॥  
नानापुष्पफलोपेतं नानापक्षिनिनादितम्।  
नानामृगगणाकीर्णं सिद्धचारणसेवितम् ॥  
ततः प्रयाते बीभत्सौ वनं मानुषवर्जितम्।  
शङ्खानां पटहानां च शब्दः समभवद्दिवि ॥  
पुष्पवर्षं च सुमहन्निपपात महीतले।  
मेघजालं च सततं छादयामास सर्वतः ॥  
सोतीत्य वनदुर्गाणि सन्निकर्षे महागिरेः।  
शुशुभे हिमवत्पृष्ठे वसमानोऽर्जुनस्तदा ॥  
तत्रतत्र द्रुमान्फुल्लान्विहगैर्वल्गुनादितान्।  
नदीश्च विपुलावर्ता वैदूर्यनीलसन्निभाः ॥  
हंसकारण्डवोद्गीताः सारसाभिरुतास्तथा।  
पुंस्कोकिलरुताश्चैव क्रौञ्चबर्हिणनादिताः ॥  
मनोहरवनोपेतास्तस्मिन्नतिरथोऽर्जुनः।  
पुण्यशीतामलजलाः पश्यन्प्रीतमनाऽभवत् ॥  
रमणीये वनोद्देशे रममाणोऽर्जुनस्तदा।  
तपस्युग्रे वर्तमान उग्रतेजा महामनाः ॥  
दर्भचीरं निवस्याथ दण्डाजिनबिभूषितः।  
शीर्णं च पतितं भूमौ पर्णं समुपभुक्तवान् ॥  
पूर्णेपूर्णे त्रिररात्रे तु मासमेकं फलाशनः।  
द्विगुणेनैव कालेन द्वितीयं मासमत्ययात् ॥  
तृतीयमपि मासं स क्रमेणाहारमाचरन्।  
चतुर्थे त्वथ सम्प्राप्ते मासे भरतसत्तमः ॥  
वायुभक्षो महाबाहुरभवत्पाण्डुनन्दनः।  
ऊर्ध्वबाहुर्निरालम्बः पादाङ्गुष्ठाग्रधिष्ठितः ॥  
सदोपस्पर्शनाच्चास्य बभूवुरमितौजसः।  
विद्युदम्भोरुहनिभा जटास्तस्य महात्मनः ॥  
ततो महर्षयः सर्वे जग्मुर्देवं पिनाकिनम्।  
विवेदयिषवः पार्थं तपस्युग्रे समास्थितम् ॥  
नीलकण्ठं महादेवमभिवाद्य प्रणम्य च।  
सर्वे निवेदयामासुः कर्म तत्फल्गुनस्य ह ॥  
एकः पार्थो महातेजा हिमवत्पृष्ठमाश्रितः।  
उग्रे तपरसि दुष्पारे स्थितो धूमापयन्दिशः ॥  
तस्य देवेश न वयं विद्मः सर्वे चिकीर्षितम्।  
सन्तापयति नः सर्वानसौ साधु निवार्यताम् ॥  
तेषां तद्वचनं श्रुत्वा मुननां भावितात्मनाम्।  
उमापतिर्भूतपतिर्वाक्यमेतदुवाच ह ॥  
न वो विषादः कर्तव्यः फल्गुनं प्रति सर्वशः।  
शीघ्रं गच्छत संहृष्टा यथागतमतन्द्रिताः ॥  
अहमस्य विजानामि सङ्कल्पं मनसि स्थितम्।  
नास्य स्वर्गस्पृहा काचिन्नैश्वर्यस्य न चायुषः।  
यत्तस्य काङ्क्षितं प्राप्तुं तत्करिष्येऽहमद्य वै ॥  


वैशम्पायन उवाच।  

तच्छ्रुत्वा शर्ववचनमृषयः सत्यवादिनः।  
प्रहृष्टमनसो जग्मुर्यथास्वं पुनराश्रमम् ॥  
इति श्रीमन्महाभारते अरण्यपर्वणि कैरातपर्वणि अष्टत्रिंशोऽध्यायः ॥38॥  

## टिप्पणयः

खङ्गं च कनकत्सरुं इति झ. पाठः।  
तत्र कनकत्सरुं स्वर्णमुष्टिम्मित्यर्तः ॥  
ऐन्द्रिरर्जुनः ॥  
कण्टकितं कण्टकाक्रान्तम् ॥  
दर्भचीरं तृणमयं वासः।  
निवस्य परिधाय ॥  
द्विगुणेन षट्रात्रेण अत्ययात् अतिवाहितवान् ॥  
पक्षेणाहारमाचरन् इति झ. पाठः ॥  
निरालम्बो निराश्रयः ॥  
धूमापयन् धूमवतीरिव कुर्वन् ॥  
सङ्कल्पं मनोरथम् ॥  

###### अरण्यपर्व \- अध्याय 039

### ॥  
श्रीः ॥  

## 3.39. अध्यायः 039

## विषयाः

किरातरूपिणआ हरेणार्जुनस्य पराजयः ॥1॥  
तथा पार्थपूजास्तुतिसन्तुष्टेन तेन तदाश्वासनम् ॥2॥  

## पाठः



वैशम्पायन उवाच।  

गतेषु तेषु सर्वेषु तपस्विषु महात्मसु।  
पिनाकपाणिर्भगवान्सर्वपापहरो हरः ॥  
कैरातं वेषमास्थाय काञ्चनद्रुमसन्निभम्।  
विभ्राजमानो वपुषा गिरिर्मेरुरिवापरः ॥  
श्रीगद्धनुरुपादाय शरांश्चाशीविषोपमान्।  
निष्पपात महार्चिष्मान्दहन्कक्षमिवानलः ॥  
देव्या सहोमया श्रीमान्समानव्रतवेषया।  
नानावेषधरैर्हृष्टैर्भूतैरनुगतस्तदा ॥  
किरातवेषसञ्छन्नः स्त्रीभिश्चापि सहस्रशः।  
अशोभत तदा राजन्स देशोऽतीव भारत ॥  
क्षणेन तद्वनं सर्वं निःशब्दमभवत्तदा।  
नादः प्रस्रवणानां च पक्षिणां चाप्युपारमत् ॥  
स सन्निकर्षमागम्य पार्थस्याक्लिष्टकर्मणः।  
मूकं नाम दितेः पुत्रं ददर्शाद्भुतदर्शनम् ॥  
वाराहं रूपमास्थाय तर्जयन्तमिवार्जुनम्।  
हन्तुं परमदुष्टात्मा तमुवाचाथ फल्गुनः ॥  
गाण्डीवं धनुरादाय शरांश्चाशीविषोपमान्।  
सज्यं धनुर्वरं कृत्वा ज्याघोषेण निनादयन् ॥  
यन्मां प्रार्थयसे हन्तुमनागसमिहागतम्।  
तस्मात्त्वां पूर्वमेवाहं नेष्यामि यमसादनम् ॥  
दृष्ट्वा तं प्रहरिष्यन्तं फल्गुनं दृढधन्विनम्।  
किरातरूपी सहसा वारयामास शङ्करः ॥  
मयैष प्रार्थितः पूर्वं नीलमेघसमप्रभः।  
अनादृत्यैव तद्वाक्यं प्रजहाराथ फल्गुनः ॥  
किरातश्च समं तस्मिन्नेकलक्ष्ये महाद्युतिः।  
प्रमुमोचाशनिप्रख्यं शरमग्निशिखोपमम् ॥  
तौ मुक्तौ सायकौ ताभ्यां समं तत्र निपेततुः।  
मूकस्य गात्रे विस्तीर्णे शैलपृष्ठनिभे तदा ॥  
यथाऽशनैर्विनिष्पेषो वज्रस्येव च पर्वते।  
तथा तयोः सन्निपातः शरयोरभवत्तदा ॥  
स विद्धो बहुभिर्बाणैर्दीप्तास्यैः पन्नगैरिव।  
ममार राक्षसं रूपं भूयः कृत्वा सुदारुणम् ॥  
स ददर्श ततो जिष्णुः पुरुषं काञ्चनप्रभम्।  
किरातवेषसञ्छन्नं स्त्रीसहायममित्रहा ॥  
तमब्रवीत्प्रीतमना कौन्तेयः प्रहसन्निव।  
को भवानटते शून्ये वने रस्त्रीगणसंवृतः ॥  
न त्वमस्मिन्वने घोरे बिभेषि कनकप्रभ।  
किमर्थं च त्वया विद्धो मृगोऽयं मत्परिग्रहः ॥  
मयाऽभिपन्नः पूर्वं हि राक्षसोऽयमिहागतः।  
कामात्परिभवाद्वाऽपि न मे जीवन्विमोक्ष्यसे ॥  
न ह्येष मृगयाधर्मो यस्त्वयाऽद्य कृतो मयि।  
तेन त्वां भ्रंशयिष्यामि जीवितात्पर्वताश्रयम् ॥  
इत्युक्तः पाण्डवेयेन किरातः प्रहसन्निव।  
उवाच श्लक्ष्णया वाचा पाण्डवं सव्यसाचिनं ॥  
न मत्कृते त्वया वीरः भीः कार्या वनमन्तिकात्।  
इयं भूमिः सदाऽस्माकमुचिता वसतां वने ॥  
त्वया तु दुष्करः कस्मादिह वासः प्ररोचितः।  
वयं तु बहुसत्त्वेऽस्मिन्निवसामस्तपोधन ॥  
भवांस्तु कृष्णवत्मार्भः सुकुमारः सुखोचितः।  
कथं शून्यमिमं देशमेकाकी विचरिष्यति ॥  


अर्जुन उवाच।  

गाण्डीवमाश्रयं कृत्वा नाराजांश्चाग्निसन्निभान्।  
निवसामि महारण्ये द्वितीय इव पावकः ॥  
एष चापि मया जन्तुर्मृगरूपं समाश्रितः।  
राक्षसो निहतो घोरो हन्तुं मामिह चागतः ॥  


किरात उवाच।  

मयैष धन्वनिर्मुक्तैस्ताडितः पूर्वमेव हि।  
बाणैरभिहतः शेते नीतश्च यमसादनम् ॥  
ममैवायं लक्ष्यभूतः पूर्वमेव परिग्रहः।  
ममैव च प्रहारेण जीविताद्व्यपरिपितः ॥  
दोषान्स्वान्नार्हसेऽन्यस्मै वक्तुं स्वबलदर्पितः।  
अभिषक्तोस्मि मन्दात्मन्न मे जीवन्विमोक्ष्यसे ॥  
स्थिरो भव विमोक्ष्यामि सायकानशनीनिव।  
घटस्व परया शक्त्या मुञ्च त्वमपि सायकान् ॥  
तस्य तद्वचनं श्रुत्वा किरातस्यार्जुनस्तदा।  
रोषमाहारयामास ताडयामास चेषुभिः ॥  
ततो हृष्टेन मनसा प्रतिजग्राह सायकान्।  
भूयोभूय इति प्राह मन्दमन्देत्युवाच ह ॥  
प्रहरस्व शरानेतान्नाराचान्मर्मभेदिनः।  
इत्युक्तो बाणवर्षं स मुमोच सहसाऽर्जुनः ॥  
ततस्तौ तत्रसंरब्धौ गर्जमानौ मुहुर्मुहुः।  
शरैराशीविषाकारैस्ततक्षाते परस्परम् ॥  
ततोऽर्जुनः शरवर्षं किराते समवासृजत्।  
तत्प्रसन्नेन मनसा प्रतिजग्राह शङ्करः ॥  
मुहूर्तं शरवर्षं तु प्रतिगृह्य पिनाकधृक्।  
अक्षतेन शरीरेण तस्थौ गिरिवाचलः ॥  
स दृष्ट्वा बाणवर्षं तु मघीभूतं धनञ्जयः।  
परमं विस्मयं चक्रे साधुसाध्विति चाब्रवीत् ॥  
अहोऽयं सुकुमाराङ्गो हिमवच्छिखराश्रयः।  
गाण्डीवमुक्तान्नाराचान्प्रतिगृह्णात्यविह्वलः ॥  
कोऽयं देवो भवेत्साक्षाद्रुद्रो यक्षः सुरोऽसुरः।  
विद्यते हि गिरिश्रेष्ठे त्रिदशानां समागमः ॥  
न हि मद्वाणजालानामुत्सृष्टानां सहस्रशः।  
शक्तोऽन्यः सहितुं वेगमृते देवं पिनाकिनम् ॥  
देवो वा यदि वा यक्षो रुद्रादन्यो व्यवस्थितः।  
अहमेनं शरैस्तीक्ष्णैर्नयामि यमसादनम् ॥  
ततो हृष्टमना जिष्णुर्नाराचान्मर्मभेदिनः।  
व्यसृजच्छतधा राजन्मयूखानिव भास्करः ॥  
तान्प्रसन्नेन मनसा भगवाँल्लोकभावनः।  
शूलपाणिः प्रत्यगृह्णाच्छिलावर्षमिवाचलः ॥  
क्षणेन क्षीणबाणोऽथ संवृत्तः फल्गुनस्तदा।  
वित्रासं च जगामाथ तं दृष्ट्वा शरसङ्क्षयम् ॥  
चिन्तयामास जिष्णुस्तु भगवन्तं हुताशनम्।  
पुरस्तादक्षयौ दत्तौ तूणौ येनास्य खाण्डवे ॥  
किं नु मोक्ष्यामि धनुषा यन्मे बाणाः क्षयं गताः।  
अयं च पुरुषः कोपि बाणान्ग्रसति सर्वशः ॥  
अहमेनं धनुष्कोट्या रशूलाग्रेणेव कुञ्जरम्।  
नयामि दण्डधारस्य यमस्य सदनं प्रति ॥  
प्रगृह्याथ धनुष्कोट्या ज्यापाशेनावकृष्य च।  
मुष्टिभिश्चापि हतवान्वज्रकल्पैर्महाद्युतिः ॥  
सम्प्रायुध्यद्धनुष्कोट्या कौन्तेयः परवीरहा।  
तदप्यस्य धनुर्दिव्यं जग्राह गिरिगोचरः ॥  
ततोऽर्जुनो ग्रस्तधनुः खङ्गपाणिरतिष्ठत।  
युद्धस्यान्तमभीप्सन्वै वेगेनाभिजगाम तम् ॥  
तस्य मूर्ध्नि शितं खङ्गमसक्तं पर्वतेष्वपि।  
मुमोय भुजवीर्येण विक्रम्य कुरुनन्दनः ॥  
तकस्य मूर्धानमासाद्य पफालासिवरो हि सः।  
ततो वृक्षैः शिलाभिश्च योधयामास फल्गुनः ॥  
तदा वृक्षान्महाकायः प्रत्यगृह्णादथो शिलाः।  
किरातरूपी भगवांस्ततः पार्थो महाबलः ॥  
मुष्टिभिर्वज्रसंस्पर्शैर्धूममुत्पादयन्मुखे।  
प्रजहार दुराधर्षे किरातसमरूपिणि ॥  
ततः शक्राशनिसमैर्मुष्टिभिर्भृशदारुणैः।  
किरातरूपी भगवानर्दयामास फल्गुनम् ॥  
ततश्चटचटाशब्दः सुधोरः समजायत।  
पाण्डवस्य च मुष्टीनां किरातस् च युध्यतः ॥  
सुमुहूर्तं तयोर्युद्धमभवल्लोमहर्षणम्।  
भुजप्रहारसंयुक्तं वृत्रवासवयोरिव ॥  
महाराज ततो जिष्णुः किरातमुरसा बली।  
पाण्डवं च विचेष्टन्तं किरातोप्यहनद्बलात् ॥  
तयोर्भुजविनिष्पेषात्सन्धर्षेणोरसोस्तथा।  
समजायत गात्रेषु पावकोऽङ्गारधूमवान् ॥  
तत एनं महादेवः पीड्य गात्रैः सुपीडितम्।  
तेजसा व्क्रमद्रोषाच्चेतस्तस्य विमोहयन् ॥  
ततोऽभिपीडितैर्गात्रैः पिण्डीकृत इवाबभौ।  
फल्गुनो गात्रसंरुद्धो देवदेवेन भारत ॥  
निरुच्छ्वासोऽभवच्चैव सन्निरुद्धो महामनाः।  
ततः पपात सम्मूढस्ततः प्रीतोऽभवद्भवः ॥  
स मुहूर्तं तथा भूत्वा सचेताः पुनरुत्थितः।  
रुधिरेणाप्लुताङ्गस्तु पाण्डवो भृशदुःखितः ॥  
शरण्यं शरणं गत्वा भगवन्तं पिनाकिनम्।  
मृन्मयं स्ण्डिलं कृत्वामाल्येनापूजयद्भवम् ॥  
तच्च माल्यं तदा पार्थः किरातशिरसि स्थितम्।  
अपश्यत्पाण्डवश्रेष्ठो हर्षेण प्रकृतिं गतः ॥  
पपात पादयोस्तस्य ततः प्रीतोऽभवद्भवः।  
\[उवाच चैनं वचसा मेघगम्भीरगीर्हसः।  
जातविस्मयमालोक्य ततः क्षीणाङ्गसंहतिम् ॥  


भव उवाच।  

भोभो फल्गुन तुष्टोस्मि कर्मणाऽप्रतिमेन ते।  
शौर्येणानेन धृत्या च क्षत्रियो नास्ति ते समः ॥  
समं तेजश्च वीर्यं च ममाद्य तव चानघ।  
प्रीतस्तेऽहं महाबाहो पश्य मां भरतर्षभ ॥  
ददामि ते विशालाक्ष चक्षुः पूर्वं मुनिर्भवान्।  
विजेष्यसि रणे शत्रूनपि सर्वान्दिवौकसः ॥  
\[प्रीत्या च तेऽहं दास्यामि यदस्त्रमनिवारितम्।  
त्वं हि शक्तो मदीयं तदस्त्रं धारयितुं क्षणात् ॥\]  


वैशम्पायन उवाच।  

ततो देवं महादेवं गिरिशं शूनपाणिनम्।  
ददर्श फल्गुनस्तत्र सह देव्या महाद्युतिम् ॥  
स जानुभ्यां महीं गत्वा शिरसा प्रणिपत्य च।  
प्रसादयामास हरं पार्थः परपुरञ्जयः ॥  


अर्जुन उवाच।  

कपर्दिन्सर्वभूतेश भगनेत्रनिपातन।  
\[देवदेव महादेव नीलग्रीव जटाधर ॥  
कारणानां च परमं जाने त्वां त्र्यम्बकं विभुम्।  
देवानां च गतिं देवं त्वत्प्रसूतमिदं जगत् ॥  
अजेयस्त्वं त्रिभिर्लोकैः सदेवासुरमानुषैः।  
शिवाय विष्णुरूपाय विष्णवे शिवरूपिणे ॥  
दक्षियज्ञविनाशाय हरिरूपाय ते नमः।  
ललाटाक्षाय शर्वाय मीढुषे शूलपाणये ॥  
पिनाकगोप्त्रे सूर्याय मङ्गल्याय च वेधसे।  
प्रसादये त्वां भगवन्सर्वभूतमहेश्वर ॥  
गणेशं जगतः शम्भुं लोककारणकारणम्।  
प्रधानपुरुषातीतं परं सूक्ष्मतरं हरम् ॥  
व्यतिक्रमं मे भगवन्क्षन्तुमर्हसि शङ्कर।  
भगवन्दर्शनाकाङ्क्षी प्राप्तोस्मीमं महागिरिम् ॥  
दयितं तव देवेश तापसालयमुत्तमम्।  
प्रसादये त्वां भगवन्सर्वलोकनमस्कृतम् ॥  
कृतो मयाऽयमज्ञानाद्विमर्दो यस्त्वया सह।  
शरणं प्रतिपन्नाय तत्क्षमस्वाद्य शङ्कर ॥  


वैशम्पायन उवाच।  

तमुवाच महातेजाः प्रहसन्वृषभध्वजः।  
प्रगृह्य रुचिरं बाहुं क्षान्तमित्येव फल्गुनम् ॥  
परिष्वज्य च बाहुभ्यां प्रीतात्मा भगवान्हरः।  
पुनः पार्थं सान्त्वपूर्वमुवाच वृषभध्वजः ॥  
`गङ्गाङ्गितजटः शर्वः पार्थस्यामिततेजसः।  
प्रगृह्य रुचिरं बाहुं वृत्तं ताम्रतलाङ्गुलिम् ॥'  
इति श्रीमन्महाभारते अरण्यपर्वणि कैरातपर्वणि एकोनचत्वारिंशोऽध्यायः ॥39॥  

## टिप्पणयः

भूतैः प्रमथाख्यैः स्वपार्षदैः ॥  
समं एककालम् ॥  
अशनिर्मेधजं वज्रम्।  
वज्रं इन्द्रप्रहरणम्।  
सन्निषातो योगः ॥  
स दानवः राक्षसमिव ॥  
अभिपन्नः परिगृहीतः कामानत्।  
यदृच्छातः।  
परिभवात् ममाभिभवाय ॥  
मत्कृते मन्निमित्तम्।  
वनमन्तिकाद्वनस्य समीपे ॥  
प्ररोचितः स्वीकृतः ॥  
दोषान्मृगया धर्मातिक्रमरूपान् ॥  
नाराचान् शरजातिभेदान् ॥  
अहोऽयमिति सन्धिरार्षः ॥  
सहितुं सोढुम् ॥  
असक्तमकुण्ठितम् ॥  
पफाल विशीर्ण धूमं क्रोधावेशेन ॥  
पीड्य निपीड्य ॥  
गात्रेषु संरुद्धश्चलनहीनः ॥  
प्रकृतिं स्वास्थ्यम् ॥  
चक्षुः दिव्यज्ञानम् ॥  
मीढुषे वर्षकाय ॥  

###### अरण्यपर्व \- अध्याय 040

### ॥  
श्रीः ॥  

## 3.40. अध्यायः 040

## विषयाः

महादेवेन पार्थाय स्वग्रस्तगाण्डीवादिप्रत्यर्पणपूर्वकं पाशुपतास्त्रप्रदानम् ॥1॥  

## पाठः



देवदेव उवाच।  

नरस्त्वं पूर्वदेहे वै नारायणसहायवान्।  
बदर्यां तप्तवानुग्रं तपो वर्षायुतान्बहून् ॥  
त्वयि वा परमं तेजो विष्णौ वा पुरुषोत्तमे।  
युवाभ्यां पुरुषाग्र्याभ्यां तेजसा धार्यते जगत् ॥  
शक्राभिषेके सुमहद्धनुर्जलदनिःस्वनम्।  
प्रगृह्य दानवाः शस्तास्त्वया कृष्णेन च प्रभो ॥  
तदेतदेव गाण्डीवं तव पार्थ करोचितम्।  
भायामास्थाय तद्ग्रस्तं मया पुरुषसत्तम ॥  
तूणौ चाप्यक्षयौ भूयस्तव पार्थ करोचितौ।  
भविष्यति शरीरं च नीरुजं कुरुनन्दन ॥  
प्रीतिमानस्मि वै पार्थ भवान्सत्यपराक्रमः।  
गृहाण वरमस्मत्तः काङ्क्षितं यन्नरर्षभ ॥  
न त्वया सदृशः कश्चित्पुमान्मर्त्येषु भारत।  
दिवि वा वर्तते त्रं त्वत्प्रधानमरिन्दम ॥  


अर्जुन उवाच।  

वरं ददासि चेन्मह्यं कामं प्रीत्या वृषध्वज।  
कामये दिव्यामस्त्रं तद्धोरं पाशुपतं प्रभो ॥  
यत्तद्ब्रह्मशिरो नाम रौद्रं भीमपराक्रमम्।  
युगान्ते दारुणे प्राप्ते कृत्स्नं संहरते जगत् ॥  
\[कर्णभीष्मकृपद्रोणैर्भविता तु महाहवः।  
त्वत्प्रसादान्महादेव जयेयं तान्यथा युधि ॥\]  
जयेयं येन सङ्ग्रामे दानवान्राक्षसांस्तथा।  
राज्ञश्चैव पिशाचांश्च गन्धर्वानथपन्नगान् ॥  
यस्मिञ्शूलसहस्राणि गदाश्चोग्रप्रदर्शनाः।  
शराश्चाशीविषाकाराः सम्भवन्त्यनुमन्त्रिताः ॥  
युध्येयं येन भीष्मेण द्रोणेन च कृपेण च।  
सूतपुत्रेण च रणे नित्यं कटुकभाषिणा ॥  
एष मे प्रथमः कामो भगवन्भगनेत्रहन्।  
त्वत्प्रसादाद्विनिर्बृत्तः समर्थः स्यामहं यथा ॥  


भव उवाच।  
a30-11-15
ददामि तेऽस्त्रं दयितमहं पाशुपतं विभो।  
समर्थो धारणे मोक्षे संहारेऽपि च पाण्डव ॥  
न तद्वेद महेन्द्रोपि न यमो न च यक्षराट्।  
वरुणोप्यथवा वायुः कुतो वेत्स्यन्ति मानवाः ॥  
न त्वया सहसा पार्थ मोक्तव्यं पुरुषे क्वचित्।  
जगद्विनिर्दहेत्सर्वमल्पतेजसि पातितम् ॥  
अबध्यो नाम नास्त्यस्य त्रैलोक्ये सचराचरे।  
मनसा चक्षुषा वाचा धनुषा च निपात्यते ॥  


वैशम्पायन उवाच।  

तच्छ्रुत्वा त्वरितः पार्थः शुचिर्भूत्वा समाहितः।  
उपसङ्गृह्य विश्वेशमधीष्वेत्यथ सोऽब्रवीत् ॥  
ततस्त्वध्यापयामास सरहस्यनिवर्तनम्।  
तदस्त्रं पाण्डवश्रेष्ठं मूर्तिमन्तमिवान्तकम् ॥  
उपतस्थे महात्मानं यथा त्र्यक्षमुमापतिम्।  
प्रतिजग्राह तच्चापि प्रीतिमानर्जुनस्तदा ॥  
ततश्चचाल पृथिवी सपर्वतवनद्रुमा।  
ससागरवनोद्देशा सग्रामनगराकरा ॥  
शङ्खदुन्दुभिघोषाश्च भेरीणां च सहस्रशः।  
तस्मिनमुहूर्ते सम्प्राप्ते निर्घातश्च महानभूत् ॥  
अथास्त्रं जाज्वलद्धोरं पाण्डवस्यामितौजसः।  
मूर्तिमद्विष्ठितं पार्श्वे ददृशुर्देवदानवाः ॥  
स्पृष्टस्य त्र्यम्बकेणाथ फल्गुनस्यामितौजसः।  
यत्किं गच्छेत्यनुज्ञातस्त्र्यम्बकेण तदाऽर्जुनः ॥  
स्वर्गं गच्छेत्यनुज्ञातस्त्र्यम्बकेण तदाऽर्जुनः।  
प्रणम्य शिरसा राजन्प्राञ्जलिर्भवमैक्षत ।  
ततः प्रभुस्त्रिदिवनिवासिनां वसी महामतिर्गिरिश उमापतिः शिवः।  
धनुर्महद्दितिजपिशाचसूदनं ददौ भवः पुरुषवराय गाण्डिवम् ॥  
ततः शुभं गिरिवरमीश्वरस्तदा सहोमयाऽसिततटसानुकन्दरम्।  
विहाय तं पतगमहर्षिसेवितं जगाम स्वं पुरुषवरस्य पश्यतः ॥  
इति श्रीमन्महाभारते अरण्यपर्वणि कैरातपर्वणि चत्वारिंशोऽध्यायः ॥40॥  

## टिप्पणयः

शस्ताः मारिताः ॥  
त्वत्प्रधानं त्वमेव श्रेष्ठो रयस्मिन् क्षत्रे ॥  
विनिर्वृत्तः विशेषेण कृतकृत्यः ॥  
संहारे निवर्तने ॥  
मनसा सङ्कल्पमात्रेण निपात्यते शत्रुः धनुषेति बाणप्रयोगेण ॥  
अधीष्व अध्यापय ॥  
निर्घात उत्पातः ॥  
वशी वश इच्छा तद्वान्।  
तज्जयीत्यर्थः ॥  

###### अरण्यपर्व \- अध्याय 041

### ॥  
श्रीः ॥  

## 3.41. अध्यायः 041

## विषयाः

यमवरुणकुबेरैरर्जुनायास्त्रदानम् ॥1॥  
अर्जुनम्प्रति शक्रेण स्वर्गागमनचोदना ॥2॥  

## पाठः



वैशम्पायन उवाच।  

तस्य सम्पश्यतस्त्वेव पिनाकी गोवृषध्वजः।  
जगामादर्शनं भानुर्लोकस्येवास्तमीयिवान् ॥  
ततोऽर्जुनः परं चक्रे विस्मयं परवीरहा।  
मया साक्षान्महादेवो दृष्ट इत्येव भारत ॥  
धन्योस्म्यनुगृहीतोस्मि यन्मया त्र्यम्बको हरः।  
पिनाकी वरदो रूपी दृष्टः स्पृष्टश्ट पाणिना ॥  
कृतार्थं चावगच्छामि परमात्मानमात्मना।  
शत्रूंश्च विजितान्सर्वान्निर्वृत्तं च प्रयोजनम् ॥  
इत्येवं चिन्तयानस्य पार्थस्यामिततेजसः।  
ततो वैडूर्यवर्णाभो भासयन्सर्वतो दिशः।  
यादोगणवृतः श्रीमानाजगाम जलेश्वरः ॥  
नागैर्नदैर्नदीभिश्च दैत्यैः साध्यैर्मरुद्गणैः।  
वरुणो यादसाम्भर्ता वशी तं देशमागमत् ॥  
अथ जाम्बूनदवपुर्विमानेन महार्चिषा।  
कुबेरः समनुप्राप्तो यक्षैरनुगतः प्रभुः ॥  
विद्योतयन्निवाकाशमद्भुतोपमदर्शनः।  
धनानामधिपः श्रीमानर्जुनं द्रष्टुमागतः ॥  
तथा लोकान्तकः श्रीमान्यमः साक्षात्प्रतापवान्।  
मर्त्यमूर्तिधरैः सार्धं पितृभिर्लोकभावनैः ॥  
दण्डपाणिरचिन्त्यात्मा सर्वभूतविनाशकृत्।  
वैवस्वतो धर्मराजो विमानेनावभासयन् ॥  
त्रील्लोकान्गुह्यकांश्चैव गन्धर्वाश्चैव पन्नगान्।  
द्वितीय इव मार्ताण्डो युगान्ते समुपस्थिते ॥  
भानुमन्ति विचित्राणि शिखराणि महागिरेः।  
समास्थायार्जुनं तत्रददृशुस्तपसान्वितम् ॥  
ततो मुहूर्ताद्भगवानैरावतशिरोगतः।  
आजगाम सहेन्द्राण्या शक्रः सुरगणैर्वृतः ॥  
पाण्डुरेणातपत्रेण ध्रियमाणेन मूर्धनि।  
शुशुभे नागराजस्थः सितमभ्रमिव स्थितः ॥  
संस्तूयमानो गन्धर्वैर्ऋषिभिश्च तपोधनैः।  
शृङ्गं गिरेः समासाद्य तस्थौ सूर्य इवोदितः ॥  
अथ मेघस्वनो धीमान्व्याजहार शुभां गिरम्।  
यमऋ परमधर्मज्ञो दक्षिणां दिशमास्थितः ॥  
अर्जुनार्जुन पश्यास्माँल्लोकपालान्समागतान्।  
दृष्टिं ते वितरामोऽद्य भवानर्हति दर्शनम् ॥  
पूर्वर्षिरमितात्मा त्वं नरो नाम महाबलः।  
नियोगाद्ब्रह्मणस्तात मर्त्यतां समुपागतः ॥  
त्वया च वसुसम्भूतो महावीर्यः पितामहः।  
भीष्मः परमधर्मात्मा जेतव्यश्च रणेऽनघ ॥  
क्षत्रं चाग्निसमस्पर्शं भारद्वाजेन रक्षितम्।  
निवातकवचाश्चैव संसाध्याः कुरुनन्दन ॥  
पितुर्ममांशो देवस्य सर्वलोकप्रतापिनः।  
कर्णश्व सुमहावीर्यस्त्वया वध्यो धनञ्जय ॥  
अंशाश्च क्षितिसम्प्राप्ता देवगन्धर्वरक्षसाम्।  
त्वया निपातिता युद्धेस्वकर्मफलनिर्जिताम्।  
गतिं प्राप्स्यन्ति कौन्तेय यथास्वमरिकर्शन ॥  
अक्षया तव कीर्तिश्च लोके स्थासय्ति फल्गुन।  
त्वया साक्षान्महादेवस्तोषितो हि महामृधे ॥  
लघ्वी वसुमती चापि कर्तव्या विष्णुना सह ॥  
गृहाणास्त्रं महाबाहो दण्डमप्रतिवारणम्।  
अनेनास्त्रेण सुमहत्त्वं हि कर्म करिष्यसि ॥  


वैशम्पायन उवाच।  

प्रतिजग्राह पार्थोपि विधिवत्कुरुनन्दनः।  
समन्त्रं सोपरोधं च समोक्षविनिवर्तनम् ॥  
ततो जलधरश्यामो वरुणो यादसाम्पतिः।  
पश्चिमां दिशमास्थाय गिरमुच्चारयन्प्रभुः ॥  
पार्थ क्षत्रियमुख्यस्त्वं क्षत्रधर्मे व्यवस्थितः।  
पश्य मां पृथुताम्राक्ष वरुणोस्मि जलेश्वरः ॥  
मया समुद्यतान्पाशान्वारुणाननिवारितान्।  
प्रतिगृह्णीष्व कौन्तेय सहरहस्यनिवर्तनान् ॥  
एभिस्तदा मया वीर सङ्ग्रामे तारकामये।  
दैतेयानां सहस्राणि संयतानि महात्मनाम् ॥  
तस्मादिमान्महासत्व मत्प्रसादसमुत्थितान्।  
गृहाण न हि ते मुच्येदन्तकोप्याततायिनः ॥  
अनेन त्वं यदाऽस्त्रेण सङ्ग्रामे विचरिष्यसि।  
तदा निःक्षत्रिया भूमिर्भविष्यति न संशयः ॥  
`ततस्तान्वारुणानस्त्रान्दिव्यानस्त्रविदांवरः।  
प्रतिजग्राह विधिवद्वरुणाद्वासविस्तदा ॥'  
ततः कैलासनिलयो धनाध्यक्षोऽभ्यभापत।  
दत्तेष्वस्त्रेषु दिव्येषु वरुणेन यमेन च ॥  
प्रीतोऽहमपि ते प्राज्ञ पाण्डवेय महाहल।  
त्वया सह समागम्य अजितेन तथैव च ॥  
सव्यसाचिन्महाबाहो पूर्वदेव सनातन।  
सहास्माभिर्भवाञ्श्रान्तः पुराकल्पेषु नित्यशः ॥  
दर्शनं ते त्विदं दिव्यं प्रदिशामि नरर्षभ।  
अमानुषान्महाबाहो दुर्जयानपि जेष्यसि ॥  
मत्तश्चैव भवानाशु गृह्णात्वस्त्रमनुत्तमम्।  
अनेन त्वमनीकानि धार्तराष्ट्रस्य धक्ष्यसि ॥  
मत्तोऽपि त्वं गृहाणास्त्रमन्तर्धानं प्रियं भम।  
ओजस्तेजोद्युतिकरं प्रस्वापनमरातिनुत् ॥  
महात्मना शङ्करेण त्रिपुरं निहतं यादा।  
तदैतदस्त्रं निर्मुक्तं येन दग्धा महासुराः ॥  
त्वदर्थमुद्यतं चेदं मया सत्यपराक्रम।  
त्वमर्हो धारणे चास्य मेरुप्रतिमगौरव।  
ततोऽर्जुनो महाबाहुर्विधिवत्कुरुनन्दनः।  
कौबेरमधिजग्राह दिव्यमस्त्रं महाबलः ॥  
ततोऽब्रवीद्देवराजः पार्थमक्लिष्टकारिणम्।  
सान्त्वयञ्श्लक्ष्णयावाचादिव्यदुन्दुभिनिःस्वनः ॥  
कुन्तीमातर्महाबाहो त्वमीशानः पुरातनः।  
परां सिद्धिमनुप्राप्तः साक्षाद्देवगतिं गतः ॥  
देवकार्यं तु सुमहत्त्वया कार्यमरिन्दम।  
आरोढव्यस्त्वया स्वर्गः सज्जीभव महाद्युते ॥  
रथो मातलिसंयुक्त आगतस्त्वत्कृते मम।  
तत्र तेऽहम्प्रदास्यामि सर्वाण्यस्त्राणि कौरव ॥  
तान्दृष्ट्वा लोकपालांस्तु समेतान्गिरिमूर्धनि।  
जगाम विस्मयं धीमान्कुन्तीपुत्रो धनञ्जयः ॥  
ततोऽर्जुनो महातेजा लोकपालान्समागतान्।  
पूजयामास विधिवद्वाग्भिरद्भिः फलैरपि ॥  
ततः प्रतिययुर्देवाः प्रतिपूज्य धनञ्जयम्।  
यथागतेन विबुधाः सर्वे कामं मनोजवाः ॥  
ततो ऽर्जुनो मुदं लेभे लब्धास्त्रः पुरुषर्पभः।  
कृतार्थमथ चात्मानं स मेने पूर्णमानसम् ॥  

## टिप्पणयः

निर्वृत्तं निष्पन्नम् ॥  
यादांसि जलजन्तवस्तेषां गणः ॥  
नागैः सर्पैः ॥  
भानुमन्ति दीप्तिमन्ति ॥  
वितरामो यच्छामः ॥  
संसाध्याः जेतव्याः ॥  
मम पितुः सूर्यस्य ॥  
मृधेसम्प्रामे ॥  
लध्वी भारशून्या ॥  
संयतानि बद्धानि ॥  
अजितेन कृष्णेन यथा तथैव प्रीतोस्मि ॥  
पूर्वदेव नर ॥  
उद्यतमुपस्थितम् .।  
देवगतिं देवानां परायणत्वम् ॥  
आगन्ता इति झ. पाठः।  
आगन्ता आयास्यतीत्यर्थः ॥  

###### अरण्यपर्व \- अध्याय 042

### ॥  
श्रीः ॥  

## 3.42. अध्यायः 042

## विषयाः

पार्थेन मातलिसमानीतरथारोहणएन स्वर्गगमनम् ॥1॥  

## पाठः



वैशम्पायन उवाच।  

गतेषु लोकपालेषु पार्थः शत्रुनिबर्हणः।  
चिन्तयामास राजेन्द्र देवराजरथागमम् ॥  
तस्य चिन्तयमानस्य गुडाकेशस्य धीमतः।  
रथो मातलिसंयुक्त आजगाम महाप्रभः ॥  
नभो वितिमिरं कुर्वञ्जलदान्पाटयन्निव।  
दिशः सम्पूरयन्नादैर्महामेघरवोपमैः।  
असयः शक्तयो भीमा गदाश्चोग्रप्रदर्शनाः।  
दिव्यप्रभावाः प्रासाश्च विद्युतश्च महाप्रभाः ॥  
तथैवाशनयश्चैव चक्रयुक्तास्तुलागुडाः।  
वायुस्फोटाः सनिर्घाताः शङ्खमेघस्वनास्तथा ॥  
तत्रनागा महाकाया ज्वलितास्याः सुदारुणाः।  
सिताभ्रकूटप्रतिमाः संहताश्च यथोपलाः ॥  
दशवाजिसहस्राणि हरीणां वातरंहसाम्।  
वहन्ति यं नेत्रमुषं दिव्यं मायामयं रथम् ॥  
तत्रापश्यन्महानीलं वैजयन्तं महाप्रभम्।  
ध्वजमिन्दीवरश्यामं वंशं कनकभूषणम् ॥  
तस्मिन्रथे स्थितं सूतं तप्तहेमविभूषितम्।  
दृष्ट्वा पार्थो महाबाहुर्देवराजमतर्कयत् ॥  
तथा तर्कयतस्तस्य फल्गुनस्याथ मातलिः।  
सन्नतः प्रस्थितो भूत्वा वाक्यमर्जुनमब्रवीत् ॥  
भोभो शक्रात्मज श्रीमञ्शक्रस्त्वां द्रष्टुमिच्छति।  
आरोहतु भवाञ्शीघ्रं रथमिन्द्रस्य सम्भतम् ॥  
आह माममरश्रेष्ठः पिता तव शतक्रतुः।  
कुन्तीसुतमिह प्राप्तं पश्यन्तु त्रिदशालयाः ॥  
एष शक्रः परिवृतो देवैर्ऋषिगणैस्तथा।  
गन्धर्वैरप्सरोभिश्च त्वां दिदृक्षुः प्रतीक्षते ॥  
अस्माल्लोकाद्देवलोकं पाकशासनशासनात्।  
मारोह त्वं मया सार्धं लब्धास्त्रः पुनरेष्यसि ॥  


अर्जुन उवाच।  

मातले गच्छ शीघ्रं त्वमारोहस्व रथोत्तमम्।  
राजसूयाश्वमेधानां शतैरपि सुदुर्लभम् ॥  
पार्थिवैः सुमहाभागैर्यज्वभिर्भूरिदक्षिणैः।  
दैवतैर्वा दुरारोहं दानवैर्वा रथोत्तमम् ॥  
नातप्ततपसा शक्य एष दिव्यो महारथः।  
द्रष्टुं वाऽप्यथवा स्प्रष्टुमारोढुं कुत एव च ॥  
त्वयि मतिष्ठिते साधो रथस्थे स्थिरवाजिनि।  
पश्चादहमथारोक्ष्ये मुकृती सत्पथं यथा ॥  


वैशम्पायन उवाच।  

तस्यतद्वचनं श्रुत्वा मातलिः शक्रसारथिः।  
आरुरोह रथं शीघ्रं हयाञ्जग्राह रश्मिभिः ॥  
ततोऽर्जुनो हृष्टमना गङ्गायामाप्लुतः शुचिः।  
जजाप जप्यं कौन्तेयो विधिवत्कुरुनन्दनः ॥  
ततः पितृन्यथान्यायं तर्पयित्वा यथाविधि।  
मन्दरं शैलराजं तमाप्रष्टुमुपचक्रमे ॥  
साधूनां पुण्यशीलानां मुनीनां पुण्यकर्मणाम्।  
त्वं सदा संश्रयः शैल स्वर्गमार्गाभिकाङ्क्षिणाम् ॥  
त्वत्प्रसादात्सदा शैल ब्राह्मणाः क्षत्रिया विशः।  
स्वर्गं प्राप्ताश्चरन्ति स्म देवैः सह गतव्यथाः ॥  
अद्रिराज महाशैल मुनिसंश्रय तीर्थवन्।  
गच्छाम्यामन्त्रयित्वा त्वां सुखमस्म्युषितस्त्वयि ॥  
तव सानूनि कुञ्जाश्च नद्यः प्रस्रवणानि च।  
तीर्थानि च सुपुण्यानि मया दृष्टान्यनेकशः ॥  
सुसुगन्धाश्च वैर्योघास्त्वच्छरीरविनिःसृताः।  
अमृतास्वादसृशाः पीताः प्रस्रवणोदकाः ॥  
शिशुर्यथा पितुश्चाङ्के सुखं शेते तटे तथा।  
मया तवाङ्के ललितं शैलराज महाप्रभो ॥  
अप्सरोगणसङ्कीर्णए ब्रह्मघोषानुनादिते।  
सुखमस्म्युषितः शैल तव सानुषु नित्यदा ॥  
एवमुक्त्वार्जुनः शैलमामन्त्र्य परवीरहा।  
आरुरोह रथं दिव्यं द्योतयन्निव भास्करः ॥  
स तेनादित्यरूपेण दिव्येनाद्भुतकर्मणा।  
ऊर्ध्वमाचक्रमे धीमान्प्रहृष्टः कुरुनन्दनः ॥  
सोऽदर्शनपथं यातो मर्त्यानां धर्मचारिणाम्।  
ददर्शाद्भुतरूपाणि विमानानि सहस्रशः ॥  
न तत्र सूर्यः सोमो वा द्योतते न च पावकः।  
स्वयैव प्रभया तत्र द्योतन्ते पुण्यलब्धया ॥  
तारारूपाणि यानीह दृश्यन्ते द्युतिमन्ति वै।  
आकाशे विप्रकृष्टत्वात्तनूनि सुमहान्त्यपि ॥  
तानि तत्र प्रभास्वन्ति रूपवन्ति च पाण्डवः।  
ददर्श स्वेषु धिष्ण्येषु दीप्तिमन्ति स्वयाऽर्चिषा ॥  
तत्र राजर्षयः सिद्धा वीराश्च निहता युधि।  
तपसा च जितं स्वर्गं सम्पेतुः शतसङ्घशः ॥  
गन्धर्वाणां सहस्राणि मूर्यज्वलिततेजसाम्।  
गुह्यकारनामृषीणां च तथैवाप्सरसां गणान् ॥  
लोकानात्मप्रभान्पश्यन्फल्गुनो विस्मयान्वितः।  
पप्रच्छ मातलिं प्रीत्या स चाप्येनमुवाच ह ॥  
एते सुकृतिनः पार्थ स्वेषु धिष्ण्येष्ववस्थिताः।  
तान्दृष्टवानसि विभो तारारूपाणि भूतले ॥  
ततोऽपश्यत्स्थितं द्वारि मत्तं विजयिनं गजम्।  
ऐरावतं चतुर्दन्तं कैलासमिव शृङ्गिणम् ॥  
स सिद्धमार्गमाक्रम्य कुरुपाण्डवसत्तमः।  
व्यरोचत यथापूर्वं मान्धाता पार्थिवोत्तमः ॥  
अभिचक्राम लोकान्स राज्ञां राजीवलोचनः ॥  
\[एवं स सङ्क्रमंस्तत्र स्वर्गलोके महायशाः ।\]  
ततो ददर्श शक्रस्य पुरीं ताममरावतीम् ॥  
॥  
इति रश्रीमन्महाभारते अरण्यपर्वणि इन्द्रलोकाभिगमनपर्वणि द्विचत्वारिंशोऽध्यायः ॥42॥  

## टिप्पणयः

पाटयन् द्विधाकुर्वन् ॥  
तुलागुडाः भाण्डगोलकाः।  
वायुस्फोटाः वेगवशाद्वायुं जनयन्तः ॥  
हरीणां पीतकौशेयसन्निभानां वाजिनां सहस्राणीत्येकदेशान्वयः ॥  
वैजयन्तं नाम्ना देवेन्द्रध्वजम् ॥  
आप्लुतः स्नातः ॥  
ललितं क्रीडितम् ॥  
विप्कृष्टत्वात् दूरत्वात्।  
सुमहान्त्पि तनूनि सूक्ष्माणि दृश्यन्ते ॥  
धिष्ण्येषु स्थानेषु ॥  
सङ्क्रमन् गच्छन् ॥  

###### अरण्यपर्व \- अध्याय 043

### ॥  
श्रीः ॥  

## 3.43. अध्यायः 043

## विषयाः

इन्द्रेणार्जुनस्य सबहुमानं स्वार्धासनारोपणम् ॥1॥  

## पाठः



वैशम्पायन उवाच।  

ददर्श स पुरीं रम्यां सिद्धचारणसेविताम्।  
सर्वर्तुकुसुमैः पुण्यैः पादपैरुपशोभिताम् ॥  
तत्र सौगन्धिकानां च पुष्पाणां पुण्यगन्धिनाम्।  
उपवीज्यमानो मिश्रेण वायुना पुण्यगन्धिना ॥  
नन्दनं च वनं दिव्यमप्सरोगणसेवितम्।  
ददर्श दिव्यकुसुमैराह्वयद्भिरिव द्रुमैः ॥  
नातप्ततपसा शक्यो द्रष्टुं नानाहिताग्निना।  
स लोकः पुण्यकर्तॄणां नापि युद्धे पराङ्युखैः ॥  
नायज्वभिर्नाव्रतिकैर्न वेदश्रुतिवर्जितैः।  
नानाप्लुताङ्गैस्तीर्थेषु यज्ञदानबहिष्कृतैः ॥  
नापि यज्ञहनैः क्षुद्रैर्द्रष्टुं शक्यः कथञ्चन।  
पानपैर्गुरुतल्पैश्च मांसादैर्वा दुरात्मभिः ॥  
स तद्दिव्यं वनं पश्यन्दिव्यगीतनिनादितम्।  
प्रविवेश महाबाहुः शक्रस्य दयितां पुरीम् ॥  
तत्र देवविमानानि कामगानि सहस्रशः।  
संस्थितान्यभियातानि ददर्शायुतशस्तदा ॥  
संस्तूयमानो गन्धर्वैरप्सरोभिश्च पाण्डवः।  
पुष्पगन्धवहैः पुण्यैर्वायुभिश्चानुवीजितः ॥  
ततो देवाः सगन्धर्वाः सिद्धाश्च परमर्षयः।  
हृष्टाः सम्पूजयामासुः पार्थमक्लिष्टकारिणम् ॥  
आसीर्वादैः स्तूयमानो दिव्यवादित्रनिःस्वनैः।  
प्रतिपेदे महाबाहुः शङ्खदुन्दुभिनादितम् ॥  
नक्षत्रमार्गं विपुलं सुरवीथीति विश्रुतम्।  
इन्द्राज्ञया ययौ पार्थः स्तूयमानः समन्ततः ॥  
तत्र साध्यास्तथा विश्वे मरुतोऽथाश्विनौ तथा।  
आदित्या वसवो रुद्रास्तथा ब्रह्मर्षयोऽमलाः ॥  
राजर्षयश्च बहवो दिलीपप्रमुखा नृपाः।  
तम्बुरुर्नारदश्चैव गन्धर्वौ च हाहा हूहूः ॥  
तान्स सर्वान्समागम्य विधिवत्कुरुनन्दनः।  
ततोऽपश्यद्देवराजं शतक्रतुमरिन्दमः ॥  
ततः पार्थो महाबाहुरवतीर्य रथोत्तमात्।  
ददर्श साक्षाद्देवेशं पितरं पाकशासनम् ॥  
पाण्डुरेणातपत्रेण हेमदण्डेन चारुणा।  
दिव्यगन्धाधिवासेन व्यजनेन विधूयता ॥  
विश्वावसुप्रभृतिनिर्गन्धर्वैः स्तुतिवन्दिभिः।  
स्तूयमानं द्विजाग्र्यैश्च ऋग्यजुःसामसंस्तवैः ॥  
ततोऽभिगम्य कौन्तेयः शिरसाऽभ्यगमद्बली।  
स चैनं वृत्तपीनाभ्यां बाहुभ्यां प्रत्यगृह्णत ॥  
ततः शक्रासने पुण्ये देवर्षिगणसेविते।  
शक्रः पाणौ गृहीत्वैनमुपावेशयदन्तिके ॥  
मूर्धि चैनमुपाघ्राय देवेन्द्रः परवीरहा।  
अङ्कमारोपयामास प्रश्रयावनतं तदा ॥  
सहस्राक्षनियोगात्स पार्थः शक्रासनं तदा।  
आरुरुक्षुरमेयात्मा द्वितीय इववासवः ॥  
ततः प्रेम्णा वृत्रशत्रुरर्जुनस्य शुभं मुखम्।  
पस्पर्श पुण्यगन्धेन करेण परिसान्त्वयन् ॥  
प्रमार्जमानः शनकैर्बाहू चास्यायतौ शुभौ।  
ज्याशरक्षेपकिनौ स्तम्भाविव हिरण्मयौ ॥  
वज्रग्रहणचिह्नेन करेण परिसान्त्वयन्।  
मुहुर्मुहुर्वज्रधरो बाहू चास्फोटयञ्शनैः ॥  
स्मयन्निव गुडाकेशं प्रेक्षमाणः सहस्रदृक्।  
हर्षेणोत्फुल्लनयनो न चातृप्यत वृत्रहा ॥  
एकासनोपविष्टौ तौ शोभयांसचक्रतुः सभाम्।  
सूर्याचन्द्रमसौ व्योम चतुर्दश्यामिवोदितौ ॥  
तत्र स्म गाथा गायन्ति साम्ना परमवल्गुना।  
गन्धर्वास्तुम्बुरुश्रेष्ठाः कुशला गीतसामसु ॥  
घृताची मेनका रम्भा पूर्वचित्तिः स्वयम्प्रभा।  
उर्वशी मिश्रकेशी च दण्डगौरी वरूथीनि ॥  
गोपाली सहजन्या च कुम्भयोनिः प्रजागरा।  
चित्रसेना चित्रलेखा सहा च मधुरस्वरा ॥  
एताश्चान्याश्च ननृतुस्तत्रतत्र शुचिस्मिताः।  
चत्तप्रमथने युक्ताः सिद्धानां पद्मलोचनाः ॥  
महाकटितटश्रोण्यः कम्पमानैः पयोधरैः।  
कटाक्षहावमाधुर्यैश्चेतोबुद्धिमनोहरैः ॥  
\[ततो देवाः सगन्धर्वाः समादायार्घ्यमुत्तमम्।  
शक्रस्य मतमाज्ञाय पार्थमानर्चुरञ्जसा ॥  
पाद्यमाचमनीयं च प्रतिग्राह्य नृपात्मजम्।  
प्रवेशयामासुरथो पुरन्दरनिवेशनम् ॥  
एवं सम्पूजितो जिष्णुरुवास भवने पितुः।  
उपशिक्षन्महास्राणि ससंहाराणि पाण्डवः ॥  
शक्रस्य हस्ताद्दयितं वज्रमस्त्रं च दुःसहम्।  
अशनीश्च महानादा मेघबर्हिणलक्षणाः ॥  
गृहीतास्त्रस्तु कौन्तेयो भ्रातॄन्सस्मार पाण्डवः।  
पुरन्दरनियोगाच्च पञ्चाब्दानवसत्सुखी ॥  
ततः शक्रोऽब्रवीत्पार्थं कृतास्त्रं काल आगते।  
नृत्यं गीतं च कौन्तेय चित्रसेनादवाप्नुहि ॥  
वादित्रं देवविहितं नृलोके यन्न विद्यते।  
तदर्जयस्व कौन्तेय श्रेयो वै ते भविष्यति ॥  
सखायं प्रददौ चास्य चित्रसेनं पुरन्दरः।  
स तेन सह सङ्गम्य रेमे पार्थो निरामयः ॥  
गीतवादित्रनृत्यानि भूय एवादिदेश ह।  
तथाऽपि नालभच्छर्म तरस्वी द्यूतकारितम् ॥  
दुःशासनवधामर्षी शकुनेः सौबलस्य च।  
ततस्तेनातुलां प्रीतिमुपागम्य क्वचित्क्वचित्।  
गान्धऱ्वमतुलं नृत्यं वादित्रं चोपलब्धवान् ॥  
स शिक्षितो नृत्यगुणाननेका\- न्वादित्रगीतार्थगुणांश्च सर्वान्।  
न शर्ण लेभे परवीरहन्ता भ्रातॄन्स्मरन्मातरं चैव कुन्तीम् ॥  
इति श्रीमन्महाभारते अरण्यपर्वणि इन्द्रलोकाभिगमनपर्वणि त्रिचत्वारिंशोऽध्यायः ॥43॥  

## टिप्पणयः

नन्दनं नामतः ॥  
प्रश्रयावनतं विनयेन प्रह्वीभूतम् ॥  
वज्रग्रहणस्य चिह्नं किणो यस्मिन् ॥  
गीतानि अमन्त्रेपरि गानम्।  
साम मन्त्रोपरि गानम् ॥  
चेतः अलोचनात्मिका चित्तवृत्तिः।  
बुद्धिरध्यवसायरूपा।  
मनः सङ्कल्पविकल्पात्मकम्।  
कटाक्षादिभिः चित्तस्य वृत्त्यन्तरं हरन्तीत्यर्थः ॥  

###### अरण्यपर्व \- अध्याय 044

### ॥  
श्रीः ॥  

## 3.44. अध्यायः 044

## विषयाः

उर्वश्यामर्जुनस्य दृष्टिविशेषेण तस्य तस्यामनुरागोत्प्रेक्षिणा शक्रेण चित्रसेनद्वारा तस्यास्तम्प्रति यापनम् ॥1॥  
तथा स्वप्रार्थनां व्यर्थीकृतवते पार्थाय क्लीबो भवेति शापदानम् ॥2॥  
शक्रेण तच्छापस् भाव्यज्ञातवासमत्रोपयोगितया रपर्यवसानम् ॥3॥  

## पाठः



वैसम्पायन उवाच।  

कदाचित्स हि देवेन्द्रश्चित्रसेनं रहोऽब्रवीत्।  
पार्थस्य चक्षुरुर्वश्यां सक्तं विज्ञाय वासवः ॥  
गन्धर्वराज गच्छाद्य प्रहितोऽप्सरसांवराम्।  
उर्वशीं पुरुषव्याघ्रं सोपातिष्ठतु फल्गुनम् ॥  
यथा न तामभिसृतां विद्यादस्मन्नियोगतः।  
तथा त्वया विधातव्यं स्त्रीसंसर्गविशारद ॥  
एवमुक्तस्तथेत्युक्त्वा सोऽनुज्ञां प्राप्य वासवात्।  
गन्धर्वराजोऽप्सरसमभ्यगादुर्वशीं वराम् ॥  
तां दृष्ट्वा विदितो हृष्टः स्वागतेनार्चितस्तया।  
सुखासीनः सुखासीनां स्मितपूर्वं वचोऽब्रवीत् ॥  
विदितं तेऽस्तु सुश्रोणि प्रेषितोऽहमिहागतः।  
त्रिदिवस्यैकराजेन त्वत्प्रसादाभिनन्दिना ॥  
यः स देवमनुष्येषु प्रख्यातः सहजैर्गुणैः।  
श्रिया शीलेन रूपेण श्रुतेन च बलेन च।  
प्रख्यातः शौर्यवीर्याभ्यां प्रपन्नः प्रतिभानवान् ॥  
तेजस्वी सौम्यीलश्च क्षमावाञ्जितमत्सरः।  
साङ्गोपनिषदान्वेदांश्चतुराख्यानपञ्चमान् ॥  
योऽधीते गुरुशुश्रूषां मेधां चाष्टगुणाश्रयाम्।  
ब्रह्मचर्येण दाक्ष्येण प्रसवैर्वयसाऽपि च ॥  
एको वै रक्षिता चैव त्रिदिवं मघवानिव।  
अकत्थनो मानयिता स्थूललक्ष्यः प्रियंवदः ॥  
सुहृदश्चान्नपानेन विविधेनाभिवर्षति।  
सत्यवागूर्जितो वक्ता रूपवाननहङ्कृतः ॥  
भक्तानुकम्पी कान्तश्च प्रियश्च स्थिरसङ्गरः।  
प्रार्थनीयैर्गुणगणैर्महेन्द्रवरुणोपमः ॥  
विदितस्तेऽर्जुनो वीरः स स्वर्गफलमाप्तवान्।  
तव शक्राभ्यनुज्ञातः पादावद्यप्रपद्यताम्।  
एवमुक्ता स्मितं कृत्वा स्वात्मानं बहुमान्य च।  
प्रत्युवाचोर्वशी प्रीता चित्रसेनमनिन्दिता ॥  
यत्त्वस्य कथितः सत्यो गुणोद्देशस्त्वयाऽनघ।  
तं श्रुत्वाऽन्यं प्रियं नारी वृणुयात्किमतोऽर्जुनं ॥  
तस्य चाहं गुणौघेन फल्गुने जातमन्मथा।  
गच्छत्वं हि याथाकाममागमिष्याम्यहं सुखम् ॥  


वैशम्पायन उवाच।  

ततो विसृज्यगन्धर्वं कृतकृत्या शुचिस्मिता।  
उर्वशी चाकरोत्स्नानं पार्थप्रार्थनलालसा ॥  
स्नानालङ्कारनेपथ्यैर्गन्धमाल्यैश्च शौभनैः।  
धनञ्जयस्य रूपेण शरैर्मन्मथचोदितैः ॥  
अतिविद्धेन मनसा मन्मथेन प्रदीपिता।  
दिव्यास्तरणसंस्तीर्णे विस्तीर्णे शयनोत्तमे ॥  
चित्तसङ्कल्पभावेन सुचित्ताऽनन्यमानसा।  
मनोरथेन सम्प्राप्तं रमयन्तीव फल्गुनम् ॥  
निशाम्य चन्द्रोदयनं विगाढे रजनीमुखे।  
प्रस्थिता सा पृथुश्रोणी पार्थस्य भवनं महत् ॥  
मृदुकुञ्चितदीर्घेण कुसुमोत्तमधारिणा।  
केशपाशेन ललना गच्छमाना व्यराजत ॥  
भ्रूक्षेपालापमाधुर्यैः कान्त्या सौम्यतयाऽपि च।  
शशिनं वक्रचन्द्रेण साऽऽह्वयन्तीव गच्छती ॥  
दिव्याङ्गरागौ सुमुखौ दिव्यचन्दनरूषितौ।  
गच्छन्त्या हाररुचिरौ स्तनौ तस्या ववल्गतुः ॥  
स्तनोद्वहनसङ्क्षोभात्ताम्यमाना पदेपदे।  
त्रिवलीदामचित्रेण मध्येनातीव शेभिना ॥  
रथकूबरविस्तीर्णं नितम्बोन्नतपीवरम्।  
मन्मथायतनं शुभ्रं रशनादामभूषितम् ॥  
ऋषीणामपि दिव्यानां मनोव्याघातकारणम्।  
सूक्ष्मवस्त्रधरं भाति जघनं निरवद्यवत् ॥  
गूडगुल्फधरौ पादौ ताम्रायततलाङ्गुली।  
कूर्मपृष्ठोन्तौ चास्याः शोभेते किङ्किणीकिणौ ॥  
शीधुपानेन चाल्पेन तुष्टा च मदनेन च।  
विलासितैश्च विविधैः प्रेक्षणीयतराऽभवत् ॥  
सिद्धचारणगन्धर्वैः साध्यैर्याति विलासिनी।  
बब्वाश्चर्येऽपि वै स्वर्गे दर्शनीयतमाकृतिः ॥  
सुमूक्ष्मेणोत्तरीयेण मेघवर्णेन राजता।  
तन्वभ्रप्रावृता व्योम्नि चन्द्रलेखेन गच्छति ॥  
ततः प्राप्तातिदुष्प्रापा मनसाऽपि विकर्मभिः।  
भवनं पाण्डुपुत्रस्य फल्गुनस्य शुचिस्मिता ॥  
तत्र द्वारमनुप्राप्ता द्वारस्थैश्च निवेदिता।  
अर्जुनस्य नरश्रेष्ठ उर्वशी शुभलोचना ॥  
उपातिष्ठत तद्वेश्म निर्मलं सुमनोहरम्।  
स शङ्कितमना राजन्प्रत्यगच्छत तां निशि ॥  
दृष्ट्वैव चोर्वशीं पार्थो लज्जासंवृलोचनः।  
तदाऽभिवादनं कृत्वा गुरुपूजां प्रयुक्तवान् ॥  


अर्जुन उवाच।  

अभिवादये त्वां शिरसा प्रवराप्सरसांवरे।  
किं चागमनकृत्यं ते ब्रूहि सर्वं यथातथम्।  
किमाज्ञापयसे देवि प्रेष्यस्तेऽहमुपस्थितः ॥  
अकामं फल्गुनं ज्ञात्वा इङ्गितज्ञा तदोर्वशी।  
गन्धर्ववचनं सर्वं श्रावयामास फल्गुनम् ॥  


उर्वश्युवाच।  

यथा मे चित्रसेनेन कथितं मनुजोत्तम।  
नत्तेऽहं सम्प्रवक्ष्यामि यथा चाहमिहागता ॥  
उपस्ताने महेन्द्रस् वर्तमाने मनोरमे।  
तवागमनतुष्ट्या च स्वर्गस्य परमोत्सवे ॥  
रुद्राणां चैव सान्निध्यमादित्यानां च सर्वशः।  
समागमेऽश्विनोश्चैव वसूनां च नरोत्तम ॥  
महर्षीणां च सङ्घेषु राजर्षिप्रवरेषु च।  
सिद्धचारणयक्षेषु महोरगगणेषु च ॥  
उपविष्टेषु सर्वेषु स्थानमानप्रभावतः।  
ऋद्ध्या प्रज्वलमानेषु अग्निसोमार्कवर्ष्मसु ॥  
वीणासु वाद्यमानासु गन्धर्वैः शक्रनन्दन।  
दिव्ये मनोरमे गीते प्रवृत्ते पृथुलोचन ॥  
सर्वाप्सरःसु मुख्यासु प्रनृत्तासु कुरूद्वह।  
त्वं किलानिमिषः पार्थ मामेकां तत्र दृष्टवान् ॥  
तत्र चावभृथे तस्मिन्नुपस्थाने दिवौकसाम्।  
तव पित्राऽभ्यनुज्ञाता गताः स्वनिलयान्सुराः ॥  
तथैवाप्सरसः सर्वाविशिष्टाः स्वगृहं गताः।  
अपि चान्याश्च शत्रुघ्न तव पित्रा विसर्जिताः ॥  
ततः शक्रेण सन्दिष्टश्चित्रसेनो ममान्तिकम्।  
प्राप्तः कमलपत्राक्ष स च मामब्रवीत्स्वयम् ॥  
त्वत्कृतेऽहं सुरेशेन प्रेषितो वरवर्णिनि।  
प्रियं कुरु महेन्द्रस्य मम चैवात्मनश्च ह ॥  
शक्रतुल्यं रणे शूरं रूपौदार्यगुणान्वितम्।  
पार्थं प्रार्थय सुश्रोणि त्वमित्येवं तदाऽब्रवीत् ॥  
ततोऽहं समनुज्ञाता तेन पित्रा च तेऽनघ।  
तवान्तिकमनुप्राप्ता शुश्रूषितुमरिन्दम ॥  
न केवलं हि चक्रेण प्रेषिता चाहमागता।  
चिराभिलषितो वीर ममाप्येष मनोरथः ॥  


वैशम्पायन उवाच।  

तां तथा ब्रुवतीं श्रुत्वा भृशं लज्जान्वितोऽर्जुनः।  
उवाच कर्णौ हस्ताभ्यां पिधाय त्रिदशोपमः ॥  
दुःश्रुतं मेऽस्तु सुभगे यन्मां वदसि भामिनि।  
गुरुदारैः समाना मे निश्चयेन वरानने ॥  
\[यथा कुन्तीमहाभागा यथेन्राणी शची मम।  
तथा त्वमपि कल्याणीनात्र कार्या विचारणा\] यच्चेक्षिताऽसि विस्पष्टं विशेषेण मया शुभे।  
तच्च मे कारणं सर्वं शृणु सत्येन सुस्मिते ॥  
इयं पौरववंशस् जननी सुदतीति ह।  
त्वामहं दृष्टवांस्तत्र विस्मयोत्फुल्ललोचनः ॥  
न मामर्हसि कल्याणि अन्यथा ध्यात्रमप्सरः।  
गुरोर्गरुतरा मे त्वं मम त्वं वंशवर्धिनी ॥  


उर्वश्युवाच।  

अनावृताश्च सर्वाः स्म देवराजाभिनन्दन।  
गुरुस्थाने न मां वीर नियोक्तुं त्वमिहार्हसि ॥  
पितरः सोदराः पुत्रा नप्तारो वा त्विहागताः।  
तपसा रमयन्त्यस्मान्न च तेषां व्यतिक्रमः ॥  
तत्प्रसीद न मामार्तां विसर्जयितुमर्हसि।  
हृच्छयेन च सन्तप्तां भक्तां च भज मानद ॥  


अर्जुन उवाच।  

शृणु सत्यंवरारोहे यत्त्वां वक्ष्याम्यनिन्दिते।  
शृण्वन्तु मे दिशश्चैव विदिशश्च सदेवताः ॥  
यथा कुन्ती च माद्री च शची चैव समा इह।  
तथा च वंशजननी त्वं हि मेऽद्य गरीयसी ॥  
गच्छ मूर्ध्ना प्रपन्नोस्मि पादौ ते वरवर्णिनि।  
त्वं हि मे मातृवत्पूज्या रक्ष्योऽहं पुत्रवत्त्वया ॥  


वैशम्पायन उवाच।  

ततोऽवधूता पार्थेन उर्वशी क्रोधमूर्च्छिता।  
वेपन्ती भ्रुकुटीकक्रा शशापाथ धनञ्जयम् ॥  


उर्वश्युवाच।  

तव पित्राऽभ्यनुज्ञातां स्वयं च गृहमागताम्।  
यस्मान्मां नाभिनन्देथाः कामबाणवशङ्गताम् ॥  
तस्मात्त्वं नर्तकः पार्थ स्त्रीमध्ये मानवर्जितः।  
अपुंस्त्वेन च विख्यातः पण्ढवद्विचरिष्यसि ॥  
एवं दत्त्वाऽर्जुने शापं स्फुरितोष्ठी श्वसन्त्यथ।  
पुनः प्रत्यागता क्षिप्रमुर्वशी स्वं निवेशनम् ॥  
पार्थोपि लब्ध्वा शापं तं तां निशां दुःखितोऽवसम्।  
विवक्षुश्चित्रसेनाय प्रातः सर्वमहृष्टवत् ॥  
ततः प्रभाते विमले गन्धर्वाय यथातथम्।  
निवेदयामास तदा चित्रसेनाय पाण्डवः ॥  
तच्च सर्वं यथावृत्तं शापं चैव यथातथम्।  
अवेदयच्च शक्रस्य चित्रसेनोऽपि सर्वशः ॥  
तदा त्वानाय्य तनयं विविक्ते हरिवाहनः।  
सान्त्वयित्वा शुभैर्वाक्यैः स्मयमानोऽभ्यभाषत ॥  
सुपुत्राद्यपृथा तात त्वया पुत्रेण सत्तम।  
ऋषयोपि हि धैर्येण जिता वै ते महाभुज ॥  
यं च दत्तवती शापमुर्वशी तव मानद।  
स चापि तेऽर्थकृत्तात साधकश्च भविष्यति ॥  
अज्ञातवासो वस्तव्यो भवद्भिर्भूतलेऽनघ।  
वर्पे त्रयोदशे वीर तत्र त्वं गमयिष्यसि ॥  
तेन नर्तकवेपेण अपुंस्त्वेन तथैव च।  
वर्षमेकं विहृत्यैव ततः पुंस्त्वमवाप्स्यसि ॥  
एवमुक्तस्तु शक्रेण फल्गुनः परवीरहा।  
मुदं परमिकां लेभे न च शापं व्यचिन्तयत् ॥  
चित्रसेनेन सहितो गन्धर्वेण यशस्विना।  
रेमे स स्वर्गभवने पाण्डुपुत्रो धनञ्जयः ॥  
य इमां शृणुयान्नित्यं धृतिं पाण्डुसुतस्य वै।  
न तस्य कामः कामेषु पापकेषु प्रवर्तते ॥  
इदममरवरात्मजस्य घोरं सुचि चरितं विनिशाम्य फल्गुनस्य।  
व्यपगतमददम्भरागदोषा\- स्त्रिदिवगताऽभिरमन्ति मानवेन्द्राः ॥  
इति श्रीमन्महाभारते अरण्यपर्वणि इन्द्रलोकाभिगमनपर्वणि चतुश्चत्वारिंशोऽध्यायः ॥44॥  

## टिप्पणयः

प्रतिभानं समये स्फूर्तिः ॥  
चतुराख्यानपच्चमान् चतुःचतुःसङ्ख्यान्।  
विभक्तिलोप आर्षः ॥  
गुरुशुश्रूषां मेघां च प्रत्येकमष्टगुणां अधीते प्राप्नोति।  
प्रसवैर्देव मातुः कुलेद्वे पितुस्तैश्चतुर्भिः ॥  
स्थूललक्ष्यो दाता ॥  
कान्तः सुखदः ॥  
स्वर्गफलं त्वत्सङ्गम् ॥  
आङ्गयन्ती स्वर्धया युद्धार्थम् ॥  
उन्नतः पीवरश्च नितम्बो यस्येति विशेषणं विशेष्येण बहुलमिति बाहुलकात्समासः ॥  
अवभृथो यज्ञान्तस्नानं तत्प्राप्ये ॥  
पुरोर्वंशे हि ये पुत्रा इति झ. पाठः ॥  
इदममरवरात्मजस्यघोरां धृतिमचलां च धनञ्जयस्य श्रुत्वा।  
अपगतभयदम्भरागरोषास्त्रिदिवगता रमयन्ति मानवेन्द्राः।  
इति क. ध. पाठः ॥  

###### अरण्यपर्व \- अध्याय 045

### ॥  
श्रीः ॥  

## 3.45. अध्यायः 045

## विषयाः

शक्रेण स्वर्गमागतं लोमशम्प्रति पार्थमहिमानुवर्णनपूर्वकं युधिष्ठिराय तद्वृत्तान्तकथनप्रार्थना ॥1॥  

## पाठः



`वैशम्पायन उवाच।  

ततो देवाः सगन्धर्वाः समादायार्घ्यमुत्तमम्।  
शक्रस्य मतमाज्ञाय पार्थमानर्चुर्जसा ॥  
पाद्यमाचमनीयं च प्रतिग्राह्य नृपात्मजम्।  
प्रवेशयामासुरथो पुरन्दरनिवेशनम् ॥  
एवं सम्पूजितो जिष्णुरुवास भवने पितुः।  
उपशिक्षन्महास्त्राणि ससंहाराणि पाण्डवः ॥  
स शक्रहस्ताद्दयितं वज्रमस्त्रं दुरुत्सहम्।  
अशनिं च महानादां मेघबृंहितलक्षणाम् ॥  
गृहीतास्त्रस्तु कौन्तेयो भ्रातॄन्सस्मार पाण्डवः।  
पुरन्दरनियोगाच्च पञ्चाब्दमवसत्सुखम् ॥  
ततः शक्रोऽब्रवीत्पार्थं कृतास्त्रं काल आगते।  
नृत्तं गीतं च कौन्तेय चित्रसेनादवाप्नुहि ॥  
वादित्रं दैवविहितं नृलके यन्न विद्ते।  
मदाज्ञया च कौन्तेय श्रेयो वै ते भविष्ति ॥  
सखायं प्रददौ चास्य चित्रसेनं पुरन्दरः।  
स तेन सह सङ्गम्य रेमे पार्थो निरामयः ॥'  
कदाचिदटमानस्तु महर्षिरथ लोमशः।  
जगाम शक्रभवनं पुरन्दरदिदृक्षया ॥  
स समेत्य नमस्कृत्य देवराजं महामुनिः।  
ददर्शार्धासनगतं पाण्डवं वासवस्य हि ॥  
ततः शक्राभ्यनुज्ञात आसने विष्टरोत्तरे।  
निषसाद द्विजश्रेष्ठः पूज्यमानो महर्षिभिः ॥  
तस्य दृष्ट्वाऽभवद्बुद्धिः पार्थमिन्द्रासने स्थितम्।  
कथं नु क्षत्रियः पार्थः शक्रासनमवाप्तवान् ॥  
किं त्वस्य सुकृतं कर्म के लोका वै विनिर्जिताः।  
स एवमनुसम्प्राप्तः स्थानं देवनमस्कृतम् ॥  
तस्य विज्ञाय सङ्कल्पं शक्रो वृत्रविमर्दनः।  
लोमशं प्रहसन्वाक्यमिदमाह शचीपतिः ॥  
देवर्षे श्रूयतां यत्ते मनसैतद्विवक्षितम्।  
नायं केवलमर्त्योऽभूत्क्षत्रियत्वमुपागतः ॥  
महर्षे मम पुत्रोऽयं कुन्त्यां जातो महाभुजः।  
अस्त्रहेतोरिह प्राप्तः कस्माच्चित्कारणान्तरात् ॥  
अहो नैनं भवान्वेत्ति पुराणमृषिसत्तमम्।  
शृणु मे वदतो ब्रह्मन्योऽयं यच्चास्य कारणम् ॥  
नरनारायणौ यौ तौ पुराणावृषिसत्तमौ।  
ताविमावभिजानीहि हृषीकेशधनञ्जयौ ॥  
विख्यातौ त्रिषु लोकेषु नरनारायणावृषी।  
कार्यार्थमवतीर्णौ तौ पृथ्वीं पुण्यप्रतिश्रयाम् ॥  
यन्न शक्यं शुरैर्द्रष्टुमृषिभिर्वा महात्मभिः।  
तदाश्रमपदं पुण्यं बदरीनाम विश्रुतम् ॥  
स निवासोऽभवद्विप्र विष्णोर्जिष्णोस्तथैव च।  
यतः प्रववृते गङ्गा सिद्धचारणसेविता ॥  
तौ मन्नियोगाद्ब्रह्मर्षे क्षितौ जातौ महाद्युती।  
भूमेर्भारावतरणं महावीर्यौ करिष्यतः ॥  
उद्वृत्ता ह्यसुराः केचिन्निवातकवचा इति।  
विप्रियेषु स्थिताऽस्माकं वरदानेन मोहिताः ॥  
तर्कयन्ते सुरान्हन्तुं बलदर्पसमन्विताः।  
देवान्न गणयन्त्येते तथा दत्तवरा हि ते ॥  
पातालवासिनो रौद्रा दनोः पुत्रा महाबलाः।  
सर्वे देवनिकाया हि नालं योधयितुं हि तान् ॥  
योसौ भूमिगतः श्रीमान्विष्णुर्मुधुनिषूदनः।  
कपिलो नाम देवोसौ भगवानजितो हरिः ॥  
येन पूर्वम्महात्मानः खनमाना रसातलम्।  
दर्शनादेव निहताः सगरस्यात्मजा विभो ॥  
तेन कार्यं महत्कार्यमस्माकं द्विजसत्तम।  
पाथेन च महायुद्धे समेताभ्यामसंशयम् ॥  
सोऽसुरान्दर्शनादेव शक्तो हन्तुं सहानुगान्।  
निवातकवचान्सर्वान्नागानिव महाह्रदे ॥  
किन्तु नाल्पेन कार्येण प्रबोध्यो मधुसूदनः।  
तेजसः सुमहाराशिः प्रबुद्धः प्रदहेज्जगत् ॥  
अयं तेषां समस्तानां शक्तः प्रतिसमासने।  
तान्निहत्यरणे शूरः पुनर्यास्यति मानुषान् ॥  
भवानस्मन्नियोगेन यातु तावन्महीतलम्।  
काम्यके द्रक्ष्यसे वीरं निवसन्तं युधिष्ठिरम् ॥  
सवाच्यो मम सन्देशाद्धर्मात्मा सत्यसङ्गरः।  
नोत्कणअठा फल्गुने कार्या कृतास्त्रः शीघ्रमेष्यति ॥  
नाशुद्बाहुवीर्येण नाकृतास्त्रेण वा रणे।  
भीष्मद्रोणादयो युद्धे शक्याः प्रतिसमासितुम् ॥  
गृहीतास्त्रो गुडाकेशो महाबाहुर्महामनाः।  
नृत्तवादित्रगीतानां दिव्यानां पारमीयिवान् ॥  
भवानपि विविक्तानि तीर्थानि मनुजेश्वर।  
भ्रातृभिः सहितः सर्वैर्द्रष्टुमर्हत्यरिन्दम ॥  
तीर्थेष्वाप्लुत्य पुण्येषु विपाप्मा विगतज्वरः।  
राज्यं भोक्ष्यसि धर्मेण सुखी विगतकल्मपः ॥  
भवांश्चैनं द्विजश्रेष्ठ पर्यटन्तं महीतलम्।  
त्रातुमर्हति विप्राग्र्य तपोबलसमन्वितः ॥  
गिरिदुर्गेषु च सदा देशेषु विषमेषु च।  
वसन्ति रासा रौद्रास्तेभ्योरक्षां विधास्यति ॥  
एवमुक्ते महेन्द्रेण बीभत्सुरपि लोमशम्।  
उवाच प्रयतो वाक्यं रक्षेथाः पाण्डुनन्दनम् ॥  
\[यथा गुप्तस्त्वया राजा चरेत्तीर्थानि सत्तम।  
दानं दद्याद्यथा चैव तथा कुरु महामुने ॥\]  


वैशम्पायन उवाच।  

तथेति सम्प्रतिज्ञाय लोमशः सुमहातपाः।  
कामय्कं वनमुद्दिश्य समुपायान्महीतलम् ॥  
ददर्श तत्र कौन्तेयं धर्मराजमरिन्दमम्।  
तापसैर्भ्रातृभिश्चैव सर्वतः परिवारितम् ॥  
इति श्रीमन्महाभारते अरण्यपर्वणि इन्द्रलोकाभिगमनपर्वणि पञ्चचत्वारिंशोऽध्यायः ॥45॥  

## टिप्पणयः

देवनिकायाः देवसमूहाः।  
नालं न समर्थाः ॥  
प्रबोध्यो विज्ञाप्यः ॥  
तेषां निवातकवचानाम्।  
प्रतिसमासने सङ्क्षेपणे ॥  
गुडाकेशोऽर्जुनः ॥  
सम्प्रतिज्ञायाङ्गीकृत्य ॥  

###### अरण्यपर्व \- अध्याय 046

### ॥  
श्रीः ॥  

## 3.46. अध्यायः 046

## विषयाः

अर्जुनस्य पाशुपतास्त्रलाभस्वर्लोकगमनादिश्रवणेन परिखिद्यता धृतराष्ट्रेण सञ्जयाग्रे स्वपुत्रान्प्रति परिशोचनम् ॥1॥  

## पाठः



जनमेजय उवाच।  

अत्यद्भुतमिदं कर्म पार्थस्यामिततेजसः।  
धृतराष्ट्रो महातेजाः श्रुत्वा तत्र किमब्रवीत् ॥  


वैशम्पायन उवाच।  

शक्रलोकगतं पार्थं श्रुत्वा राजाऽम्बिकासुतः।  
द्वैपायनादृषिश्रेष्ठात्सञ्जयं वाक्यमब्रवीत् ॥  
श्रुतं मे सूत कार्त्स्न्येन कर्म पार्थस् धीमतः।  
कच्चित्तवापि विदितं याथातथ्येन सारथे ॥  
प्रमत्तो ग्राम्यधर्मेषु मन्दात्मा पापनिश्चयः।  
मम पुत्रः सुदुर्बुद्धिः पृथिवीं घातयिष्यति ॥  
यस्य नित्यमृता वाचः स्वैरेष्वपि महात्मनः।  
त्रैलोक्यमपि तस्य स्याद्योद्धा यस्य धनञ्जयः ॥  
अस्यतः कर्णिनाराचांस्तीक्ष्णाग्रांश्च शिलाशितान्।  
नार्जुनस्याग्रतस्तिष्ठेदपि मृत्युर्जरातिगः ॥  
मम पुत्रा दुरात्मानः सर्वे मृत्युवशङ्गताः।  
येषां युद्धं दुराधर्षैः पाण्डवैः समुपस्थितम् ॥  
तस्यैव च न पश्यामि युधि गाण्डीवधन्वनः।  
अनिशं चिन्तयानोऽपि य एनमुदियाद्युधि ॥  
द्रोणकर्णौ प्रतीयातां यदि भीष्मोऽपि वा रणे।  
महान्स्यात्संशयोलोके न तु पश्यामि नो जयम् ॥  
घृणी कर्णः प्रमादी च आचार्यः स्थविरो गुरुः।  
अमर्षी बलवान्पार्थः संरम्भी दृढविक्रमः ॥  
भवेत्सुतुमुलं युद्धं सर्वस्याप्यपराजितम्।  
सर्वे ह्यस्त्रविदः शूराः सर्वे प्राप्ता महद्यशः ॥  
अपि सर्वेश्वरत्वं हि न वाञ्छेरन्पराजिताः।  
वधे नूनं भवेच्छान्तिरेतेषां फल्गुनस्य वा ॥  
न तु हन्ताऽर्जुनस्यास्ति जेता वाऽस्य न विद्यते।  
मन्युस्तस्य कथं शाम्येन्मन्दान्प्रति समुत्थितः ॥  
त्रिदशेशसमो वीरः खाण्डवेऽग्निमतर्पयत्।  
जिगा पार्थिवान्सर्वान्राजसूये महाक्रतौ ॥  
शेषं कुर्याद्गिरेर्वज्रो निपतन्मूर्ध्नि सञ्जय।  
न तु कुर्युः शराः शेषं क्षिप्तास्तात किरीटिना ॥  
यथा हि किरणा भानोस्तपन्तीह चराचरम्।  
तथा पार्थभुजोत्सृष्टाः शरास्तप्स्यन्ति मत्सुतान् ॥  
अपि तद्रथघोषेण भयार्था सव्यसाचिनः।  
प्रतिभाति विदीर्णेव सर्वतो भारती चमूः ॥  
समुद्धरन्प्रवपंश्चैव बाणान् स्ताताऽऽततायी समरे किरीटि।  
सृष्टोऽन्तकः सर्वहरो विधात्रा भवेद्यथा तद्वदवारणीयः ॥  


सञ्जय उवाच।  

यदतत्कथितं राजंस्त्वया दुर्योधनं प्रति।  
सर्वमेतद्यथातत्त्वं नतु मिथ्या महीपते ॥  
मन्युना हि समाविष्टाः पाण्डवास्त्वमितौजसः।  
दृष्ट्वा कृष्णां सभां नीतां धर्मपत्नीं यशस्विनीं ॥  
दुःशासनस्य ता वाचः श्रुत्वा वै कटुकोदयाः।  
कर्णस्य च महाराज न स्वप्स्यन्तीति मे मतिः ॥  
श्रुतं हि ते महाराज यथा पार्थेन संयुगे।  
एकादशतनुः स्थाणुर्धेनुषा परितोषितः ॥  
कैरातं वेषमास्थाय योधयामास फल्गुनम्।  
जिज्ञासुः सर्वदेवेशः कपर्दी भगवान्स्वयम् ॥  
`लेभे पाशुपतं चापि परमास्त्रं महाद्युतिः।'  
तत्रैनं लोकपालास्ते दर्शयामासुरर्जुनम्।  
अस्त्रहेतोः पराक्रान्तं तपसा कौरवर्षभम् ॥  
नैतदुत्सहते चान्यो लब्धुमन्यत्र फल्गुनात्।  
साक्षाद्दर्शनमेतेषामीश्वराणां नरो भुवि ॥  
महेश्वरेण यो राजन्न जीर्णो ग्रस्तमूर्तिमान्।  
कस्तमुत्सहते वीरो युद्धे जरयितुं पुमान् ॥  
आसादितमिदं घोरं तुमुलं रोमहर्षणम्।  
द्रौपदीं परिकर्षद्भिः कोपयद्भिश्च पाण्डवान् ॥  
यत्र विस्फुरमाणौष्ठो भीमः प्राह वचोऽर्थवत्।  
दृष्ट्वा दुर्योधनेनोरू द्रौपद्या दर्शितावुभौ ॥  
ऊरुं भेत्स्यामि ते पाप गदया वज्रकल्पया।  
त्रयोदशानां वर्षाणामन्ते दुर्द्यूतदेविनः ॥  
सर्वे प्रहरतां श्रेष्ठाः सर्वेचामिततेजसः।  
सर्वेसर्वास्त्रविद्वांसो देवैरपि सुदुर्जयाः ॥  
मन्ये मन्युसमुद्भूताः पुत्राणां तव संयुगे।  
अन्तं पार्थाः करिष्यन्ति वीर्यामर्षसमन्विताः ॥  


धृतराष्ट्र उवाच।  

किं कृतं सूत कर्णेन वदता परुषं वचः।  
पर्याप्तं वैरमेतावद्यत्कृष्णा सा सभां गता ॥  
अपीदानीं मम सुतास्तिष्ठेरन्मन्दचेतसः।  
येषां भ्राता गुरुर्ज्येष्ठो विनये नावतिष्ठते ॥  
ममापि वचनं सूत न शुश्रूषति मन्दभाक्।  
दृष्ट्वा मां चक्षुषा हीनं निर्विचेष्टमचेतसम् ॥  
ये चास्य सचिवा मन्दाः कर्णसौबलकादयः।  
ते तस्य भूयसो दोषान्वर्धयन्ति विचेतसः ॥  
स्वैरं मुक्ता ह्यपि शराः पार्थेनामिततेजसा।  
निर्दहेयुर्मम सुतान्किम्पुनर्मन्युनेरिताः ॥  
पार्थबाहुबलोत्सृष्टा महाचापविनिःसृताः।  
दिव्यास्त्रमन्त्रमुदिताः सादयेयुः सुरानपि ॥  
यस्य मन्त्री च गोप्ता च सुहृच्चैव जनार्दनः।  
हनिस्त्रैलोक्यनाथः स किन्नु तस् न निर्जितम् ॥  
इदं हि सुमहच्चित्रमर्जुनस्येह सञ्जय।  
महादेवेन बाहुभ्यां यत्समेत इति श्रुतिः ॥  
प्रत्यक्षं सर्वलोकस्य खाण्डवे यत्कृतं पुरा।  
फल्गुनेन सहायार्थे वह्नेर्दामोदरेण च ॥  
सर्वथा न हि मे पुत्राः सहामात्याः सबान्धवाः।  
क्रुद्धे पार्थे च भीमे च वासुदेवे च सात्वते ॥  
इति श्रीमन्महाभारते अरण्यपर्वणि इन्द्रलोकाभिगमनपर्वणि षट्चत्वारिंशोऽध्यायः ॥46॥  

## टिप्पणयः

ऋताः सत्याः ॥  
प्रतीयातां प्रतिगच्छेताम् ॥  
धृणी दयालुः।  
प्रमादी अनवहितः।  
संरम्भी उद्यमी ॥  
प्रवपन् प्रेरयन्।  
स्थाता स्थास्यति ॥  
नैतदुत्पत्स्यतेऽन्यो हि इति क. ध. पाठः ॥  
न जीर्णो न क्षीणः ॥  
अन्तं नाशम्।  
भार्यामर्षसमन्विताः इति झ. पाठः ॥  
विनये नीतौ ॥  
नहि सन्तीति शेषः ॥  

###### अरण्यपर्व \- अध्याय 047

### ॥  
श्रीः ॥  

## 3.47. अध्यायः 047

## विषयाः

वैशम्पायनेन जनमेजयम्प्रति पाण्डवानां वने भोज्यवस्तुकथनम् ॥1॥  

## पाठः



जनमेजय उवाच।  

यदिदं शोचितं राज्ञा धृतराष्ट्रेण वै मुने।  
प्रव्राज्यपाण्डवान्वीरान्सर्वमेतन्निर्रथकम् ॥  
कथं च राजपुत्रं तमुपेक्षेताल्पचेतसम्।  
दुर्योधनं पाण्डुपुत्रान्कोपयानं महारथान् ॥  
किमासीत्पाण्डुपुत्राणां वने भोजनमुच्यताम्।  
वन्यं वाऽप्यवा कृष्टमेतदाख्यातु नो भवान् ॥  


वैंशम्पायन उवाच।  

वानेयं च मृगांश्चैव शुद्धैर्बाणैर्निपातितान्।  
ब्राह्मणानां निवेद्याग्रमभुञ्जता महारथाः ॥  
तांस्तु शूरान्महेष्वासांस्तदा निवसतो वने।  
अन्वयुर्ब्राह्मणा राजन्साग्नयोऽनग्नयस्तथा ॥  
ब्राह्मणानां सहस्राणि स्नातकानां महात्मनाम्।  
दश मोक्षविदां तद्वद्यान्बिभर्ति युधिष्ठिरः ॥  
रुरून्कृष्णमृगांश्चैव मेध्यांश्चान्यान्मनोरमान्।  
बाणैरुन्मथ्य विविधैर्ब्राह्मणेभ्यो न्यवेदयत् ॥  
न तत्र कश्चिद्दुर्वर्णो व्याधितो वाऽपि दृश्यते।  
कृशो वा दुर्बलो वाऽपि दीनो भीतोपि वा पुनाः ॥  
पुत्रानिव प्रियान्भ्रातॄन्ज्ञातीनिव सहोदरान्।  
पुरोष कौरवश्रेष्ठो धर्मेराजो युधिष्ठिरः।  
पतीश्च द्रौपदी सर्वाञ्द्विजातीश्च यशस्विनी।  
मातेव भोजयित्वाऽग्रे शिष्टमाहारयत्तदा ॥  
प्राचीं राजा दक्षिणां भीमसेनो यमौ प्रतीचीमथवाऽप्युदीचीम्।  
धनुर्धरा मांसहेतोर्मृगाणां क्षयं चक्रुर्नित्यमेवोपगम्य ॥  
तथा तेषां कवसतां काम्यके वै विहीनानामर्जुनेनोत्सुकानाम्।  
पञ्चैव वर्षाणि तथा व्यतीयु\- रथीयतां जपतां जुह्वतां च ॥  
इति श्रीमन्महाभारते अरण्यपर्वणि इन्द्रलोकाभिगमनपर्वणि सप्तचत्वारिंशोऽध्यायः ॥47॥  

## टिप्पणयः

कृष्टं कर्षणजं ग्राम्यधान्यम् ॥  
शुद्धैर्विषालिप्तैः।  
आनेयं वनभवम् ॥  
अनग्नयः परिव्राजकाः ॥  
आहारयत् आहारं कृतवती ॥  

###### अरण्यपर्व \- अध्याय 048

### ॥  
श्रीः ॥  

## 3.48. अध्यायः 048

## विषयाः

धृतराष्ट्रेण सञ्जयाग्रे पाण्डवपराक्रमस्मरणेन पुत्रान्प्रति परिशोचनम् ॥1॥  
सञ्जयेन धृतराष्ट्रम्प्रति स्वस्य चारमुस्वात् पाण्डवदिदृक्षया वनं गतानां कृष्णादीनां दुर्योधनादिवधप्रतिज्ञाश्रवणकथनम् ॥2॥  

## पाठः



वैशम्पायन उवाच।  

तेषां तच्चरितं श्रुत्वा मनुष्यातीतमद्भुतम्।  
चिन्ताशोकपरीतात्मा मन्युनाभिपरिप्लुतः ॥  
दीर्घमुष्णं च निःश्वस्य धृतराष्ट्रोऽम्बिकासुतः।  
अब्रवीत्सञ्जयं सूतमामन्त्र्य भरतर्षभ ॥  
न रात्रौ न दिवा सूत शान्तिं प्राप्नोमि वैक्षणम्।  
सञ्चिन्त्य दुर्णयं घोरमतीतं द्यूतजं हि तत् ॥  
तेषामसह्यवीर्याणां शौर्यं धैर्यं धृतिं पराम्।  
अन्योन्यमनुरागं च भ्रातॄणामतिमानुषम् ॥  
देवपुत्रौ महाभागौ देवराजसमद्युती।  
नकुलः सहदेवश्च पाण्डवौ युद्धदुर्मदौ ॥  
दृढायुधौ दूरपातौ युद्धे च कृतनिश्चयौ।  
शीघ्रहस्तौ दृढक्रोधौ नित्ययुक्तौ रथे स्थितौ ॥  
भीमार्जुनौ पुरोधाय यदा तौ रणमूर्धनि।  
स्थास्येते सिंहविक्रान्तावश्विनाविव दुःसहौ ॥  
निःशेषमिह पश्यामि मम सैन्यस्य सञ्जय ॥  
तौ ह्यप्रतिरथौ युद्धे देवपुत्रौ महारथौ।  
द्रौपद्यास्तं परिक्लेशं न क्षंस्येतेऽत्यमर्षिणौ ॥  
वृष्णयोऽथ महेष्वासाः पाञ्चाला वा महौजसः।  
युधि सत्याभिसन्धेन वासुदेवेन रक्षिताः।  
प्रधक्ष्यन्ति रणे पार्थाः पुत्राणां मम वाहिनीम् ॥  
रामकृष्णप्रणीतानां वृष्णीनां सूतनन्दन।  
न शक्यः सहितुं वेगः पर्वतैरपि दुःसहः ॥  
तेषां मध्ये महेष्वासो भीमो भीमपराक्रमः।  
शैक्यया वीरघातिन्या गदया विचरिष्यति ॥  
तथा गाण्डीवनिर्घोषं विस्फूर्जितमिवाशनेः।  
गदावेगं च भीमस्य नालं सोढुं नराधिपाः ॥  
ततोऽहं सुहृदां वाचो दुर्योधनवशानुगः।  
स्मरणीयाः स्मरिष्यामि मया या न कृताः पुरा ॥  


सञ्जय उवाच।  

व्यतिक्रमोऽयं सुमहांस्त्वया राजन्नुपेक्षितः।  
समर्थेनापि यन्मोहात्पुत्रस्ते न निवारितः ॥  
श्रुत्वाऽयं निर्जितान्द्यूते पाण्डवान्मधुसूदनः।  
त्वरितः कामय्के पार्थान्समभावयदच्युतः ॥  
द्रुपदस्य तथा पुत्रा धृष्टद्युम्नपुरोगमाः।  
विराटो धृष्टकेतुश्च केकयाश्च महारथाः ॥  
तैश्च यत्कथितं राजन्दृष्ट्वा पार्थान्पराजितान्।  
चारेण विदितं सर्वं तन्मया वेदितं च ते ॥  
समागम्य वृतस्तत्र पाण्डवैर्मधुसूदनः।  
सारथ्ये फल्गुनस्याजौ तथेत्याह च तान्हरिः ॥  
अमर्षितो हि कृष्णोपि दृष्ट्वा पार्थांस्तदा गतान्।  
कृष्णाजिनोत्तरासङ्गानब्रवीच्च युधिष्ठिरम् ॥  
या सा समृद्धिः पार्थानामिन्द्रप्रस्थे बभूव ह।  
राजसूये मया दृष्टा नृपैरन्यैः सुदुर्लभा ॥  
यत्रसर्वान्महीपालाञ्शस्त्रतेजोभयार्दितान्।  
सवङ्गाङ्गान्सपौण्ड्रौढ्रान्सचोलद्रविडान्ध्रकान् ॥  
सागरानूपकांश्चैव ये च पत्तनवासिनः।  
सिंहलान्बर्बरान्म्लेच्छान्ये च लङ्कानिवासिनः ॥  
पश्चिमानि चराष्ट्राणि शतशः सागरान्तिकान्।  
पह्लवान्दरदान्सर्वान्किरातान्यवनाञ्शकान् ॥  
हारहूणांश्च चीनांश्च तुषारान्सैन्धवांस्तथा।  
जागुडान्रामठान्मुण्डान्स्त्रीराज्यमथ तङ्गणान् ॥  
केकयान्मालवांश्चैव तथा काश्मीरकानपि।  
अद्राक्षमहमाहूतान्यज्ञे ते परिवेषकान् ॥  
सा ते समृद्धिर्यैरात्ता चपला प्रतिसारिणी।  
आदाय जीवितं तेषामाहरिष्यामि तामहम् ॥  
रामेण सह कौरव्य भीमार्जुनवयैस्तथा।  
अक्रूरगदसाम्बैश्च प्रद्युम्नेनाहुकेन च ॥  
धृष्टद्युम्नेन वीरेण शिशुपालात्मजेन च।  
दुर्योधनं रणे हत्वा सद्यः कर्णं च भारत।  
दुःशासनं सौबलेयं यश्चान्यः प्रतियोत्स्यति ॥  
ततस्त्वं हास्तिनपुरे भ्रातृभिः सहितो वसन्।  
धार्तराष्ट्रीं श्रियं प्राप्य प्रशाधि पृथिवीमिमां ॥  
अथैनमब्रवीद्राजा तस्मिन्वीरसमागमे।  
शृण्वत्स्वेतेषु वीरेषु धृष्टद्युम्नमुखेषु च ॥  
प्रतिगृह्णामि ते वाचमिमां सत्यां जनार्दन।  
अमित्रान्मे महाबाहो सानुबन्धान्हनिष्यसि ॥  
वर्षात्रयोदशादूर्ध्वं सत्यं मां कुरु केशव।  
प्रतिज्ञातो वने वासो राज्ञाम्मध्ये मया ह्ययम् ॥  
धर्मराजस्य वचनं प्रतिश्रुत्य सभासदः।  
धृष्टद्युम्नपुरोगास्ते समयामासुऱञ्जसा ॥  
केशवं मधुरैर्वाक्यैः कालयुक्तैरमर्षितम्।  
पाञ्चालीं प्राहुरक्लिष्टां वासुदेवस्य शृण्वतः ॥  
दुर्योधनस्तव क्रोधाद्देवि त्यक्ष्यति जीवितम्।  
प्रतिजानीम ते सत्यं मा शुचो वरवर्णिनि ॥  
ये स्म ते कुरवः कृष्णे दृष्ट्वा त्वां प्राहसंस्तदा।  
मांसानि तेषां खादन्तो हरिष्यन्ति वृकद्विजाः ॥  
पास्यन्ति रुधिरं तेषां गृध्रा गोमायवस्तथा।  
उत्तमाङ्गानि कर्षन्तो यैः कृष्टाऽसि सभातले ॥  
तेषां द्रक्ष्यसि पाञ्चालि गात्राणि पृथिवीतले।  
क्रव्यादैः कृष्यमाणानि भक्ष्यमाणानि चासकृत् ॥  
परिक्लिष्टाऽसियैस्तत्रयैश्चासि समुपेक्षिता।  
तेषामुत्कृत्तशिरसां भूमिः पास्यति शोणितम् ॥  
एवं बहुविधा वाचस्त ऊचुः पुरुषर्षभाः।  
सर्वेतेजस्विनः शूराः सर्वेचाहतलक्षणाः ॥  
ते धर्मराजेन वृतावर्षादूर्ध्वं त्रयोदशात्।  
पुरस्कृत्योपयास्यन्ति वासुदेवं महारथाः ॥  
रामश्च कृष्णश्च धनञ्जयश्च प्रद्युम्नसाम्बौ युयुधानभीमौ।  
माद्रीसुतौ केकयराजपुत्राः पाञ्चालपुत्राः सह मत्स्यराज्ञा ॥  
एतान्सर्वाल्लोँकवीरानजेया\- न्महात्मनः सानुबन्धान्ससैन्यान्।  
को जीवितार्थी समरेऽभ्युदीया\- त्क्रुद्धान्सिंहान्केसरिणो यथैव ॥  


धृतराष्ट्र उवाच।  

यन्माऽब्रवीद्विदुरो द्यूतकाले त्वं पाण्डवाञ्जेषय्सि चेन्नरेन्द्र।  
ध्रुवं कुरूणामयमन्तकालो महाभयो भविता शोणितौधः ॥  
मन्ये यथा तद्भवितेति सूत यथा क्षत्ता प्राह वचः पुरा माम्।  
असंशयं भविता युद्धमेत\- द्गते काले पाण्डवानां यथोक्तम् ॥  
इति श्रीमन्महाभारते अरण्यपर्वणि इन्द्रलोकाभिगमनपर्वणि अष्टचत्वारिंशोऽध्यायः ॥48॥  

## टिप्पणयः

न क्षंस्येते क्षमां न करिष्तः ॥  
सहितुं सोढुम् ॥  
शैक्यया शिक्यस्थया भूमिं भित्त्वा पातालं प्रवेक्ष्यतीति भयादन्तरिक्षे एव धृतयेत्यर्थः ॥  
प्रतिसारिणी प्रतीपं सरतीति नीचानुगामिनीत्यर्थः।  
आहारेष्यामि इदानीमेवेति शेषः।  
अतएव प्रार्थना सत्यं मां कुर्विति ॥  
समयामासुः समं युक्तमित्याचख्युः।  
समशब्दात्तदाचष्ट इति णिच् लिटि आम् ॥  
युयुधानः सात्यकिः ॥  
केसरिणः क्रोधेनोच्छ्रितसटान् ॥  

###### अरण्यपर्व \- अध्याय 049

### ॥  
श्रीः ॥  

## 3.49. अध्यायः 049

## विषयाः

भीमयुधिष्ठिरसंवादसमये बृहदश्वागमनम् ॥1॥  
युधिष्ठिरम्प्रति बृहदश्वेन नलोपाख्यानकथनारम्भः ॥2॥  

## पाठः



जनमेजय उवाच।  

अस्त्रहेतोर्गते पार्थे शक्रलोकं महात्मनि।  
युधिष्ठिरप्रभृतयः किमकुर्वत पाण्डवाः ॥  


वैशम्पायन उवाच।  

अस्त्रहेतोर्गते पार्थे शक्रलोकं महात्मनि।  
न्यवसन्कृष्णया सार्धं काम्यके भरतर्षभाः ॥  
ततः कदाचिदेकान्ते विविक्ते मृदुशाद्वले।  
दुःखार्ता भरतश्रेष्ठा निषेदुः सह कृष्णया ॥  
धनञ्जयं शोचमानाः साश्रुकण्ठाः सुदुःखिताः।  
तद्वियोगार्दितान्सर्वाञ्शोकः समभिपुप्लुवे ॥  
धनञ्जयवियोगाच्च राज्यभ्रंशाच्च दुःखिताः।  
अथ भीमो महाबाहुर्युधिष्ठिरमभाषत ॥  
निदेशात्ते महाराज गतोऽसौ भरतर्षभः।  
अर्जुनः पाण्डुपुत्राणां यस्मिन्प्राणाः प्रतिष्ठिताः ॥  
यस्मिन्विनष्टे पाञ्चालाः सह पुत्रैस्तथा वयम्।  
सात्यकिर्वासुदेवश्च विनश्येयुर्न संशयाः ॥  
योसौ गच्छति धर्मात्मा बहून्क्लेशान्विचिन्तयन्।  
भवन्नियोगाद्बीभत्सुस्ततो दुःखतरं नु किम् ॥  
यस्य बाहू समाश्रित्य वयं सर्वे महात्मनः।  
मन्यामहे जितानाजौ परान्प्राप्तां च मेदिनीम् ॥  
यस्य प्रभावाद्धि वयं सभामध्ये धनुष्मतः।  
`जितान्मन्यामहे सर्वान्धार्तराष्ट्रात्ससौबलान् ॥  
यस्य प्रभावान्न मया सभामध्ये महाबलाः'।  
नीता लोकममुं सर्वे धार्तराष्ट्राः ससौबलाः ॥  
तेवयं बाहुबलिनः क्रोधमुत्थितमात्मनः।  
सहामहे भवन्मूलं वासुदेवेन पालिताः ॥  
मया हि सह कृष्णेन हत्वा कर्णमुखान्परान्।  
स्वबाहुविजितां कृत्स्नां प्रशाधीनां वसुन्धराम् ॥  
भतो द्यूतदोषेण सर्वेवयमुपप्लुताः।  
अहीनपौरुषा राजन्बलिभिर्बलवत्तराः ॥  
क्षात्रं धर्मं महाराज त्वमवेक्षितुमर्हसि।  
ग हिधर्मो महाराज त्रियस्य वनाश्रयः ॥  
राज्यमेव परन्धर्मं क्षत्रियस्य विदुर्बुधाः।  
स क्षत्रधर्मविद्राजन्माधर्म्यान्नीनशः पथः ॥  
प्राग्द्वादश समा राजन्धार्तराष्ट्रान्निहन्महि।  
निवर्त्य च वनात्पार्थमानाय्य च जनार्दनम् ॥  
व्यूढानीकान्महाराज जवेनैव महाहवे।  
धार्तराष्ट्रानमुं लोकं गमयाम विशाम्पते ॥  
सर्वानहं हनिष्यामि धार्तराष्ट्रान्ससौबलान्।  
दुर्योधनं च कर्णं च यो वाऽन्यः प्रतियोत्स्यते ॥  
मया प्रशमिते पश्चात्त्वमेष्यसि वनं पुनः।  
एवं कृते न ते दोषो भविष्यति विशाम्पते ॥  
यज्ञैश्च विविधैस्तात कृतम्पापमरिन्दम।  
अवधूय महाराजगच्छेम स्वर्गमुत्तमम् ॥  
एवमेतद्भवेद्राजन्यदि राजा न बालिशः।  
अस्माकं दीर्घसूत्रः स्याद्भवान्धर्मपरायणः ॥  
निकृत्या निकृतिप्रत्रा हन्तव्या इति निश्चयः।  
न हि नैकृतिकं हत्वा निकृत्या पापमुच्यते।  
तथा भारत धर्मेषु धर्मज्ञैरिह दृश्यते ॥  
अहोरात्रं महाराज तुल्यं संवत्सरेण ह।  
तथैव वेदवचनं श्रूयते नित्यदा विभो।  
संवत्सरो महाराज पूर्णो भवति कृच्छ्रतः ॥  
यदि वेदाः प्रमाणं ते दिवसादूर्ध्वमच्युत।  
तयोदशादितः कालो ज्ञायतां परिनिष्ठितः ॥  
कालो दुर्योधनं हन्तुं सानुबन्धमरिन्दम।  
एकाग्रां पृथिवीं सर्वां पुरा राजन्करोति सः ॥  
द्यूतप्रियेण राजेन्द्र तथा तद्भवता कृतम्।  
प्रायेणाज्ञातच्रयायां वयं सर्वेनिपातिताः ॥  
न तं देशं प्रपश्यामि यत्र सोऽस्मान्सुदुर्जनः।  
न विज्ञास्यति दुष्टात्मा चारैरिति सुयोधनः ॥  
अधिगम्य च सर्वान्नो वनवासमिमं ततः।  
प्रव्राजयिष्यतिपुनर्निकृत्याऽधमपूरुषः।  
यद्यस्मानभिगच्छेत पापः स हि कथञ्चन ॥  
अज्ञातचर्यामुत्तीर्णान्दृष्ट्वा च पुनराह्वयेत्।  
द्यूतेन ते महाराज पुनर्युद्धं प्रवर्तते ॥  
भवांश्च पुनराहूतो द्यूतेनैवापनेष्यति।  
स तथाऽक्षेषु कुशलो निश्चितो गतचेतनः ॥  
चरिष्यसि महाराज वनेषु वसतीः पुनः ॥  
यद्यस्मान्सुमहाराज कृपणान्कर्तुमर्हसि।  
यावज्जीवमवेक्षस्व वेदधर्मांश्च कृत्स्नशः।  
निकृत्या निकृतिप्रज्ञो हन्तव्य इति निश्चयः ॥  
अनुज्ञातस्त्वया गत्वायावच्छक्ति सुयोधनम्।  
यथैव कक्षमुत्सृष्टो दहेदनिलसारथिः।  
हनिष्यामि तथा मन्दमनुजानातु मे भवान् ॥  


वैशम्पायन उवाच।  

एवं ब्रुवाणं भीमं तु धर्मराजो युधिष्ठिरः।  
उवाच सान्त्वयन्राजा मूर्न्ध्युपाघ्राय पाण्डवम् ॥  
असशयं महाबाहो हनिष्यसि सुयोधनम्।  
वर्षात्रयोदशादूर्ध्वं सह गाण्डीवधन्वना ॥  
यत्त्वमाभाषसे पार्थ प्राप्तः काल इति प्रभो।  
अनृतं नत्सहे वक्तुं न ह्येतन्मयि विद्यते ॥  
अन्तरेणापि कौन्तेय निकृतिम्पापनिश्चयम्।  
हन्ता त्वमसि दुर्धर्ष सानुबन्धं सुयोधनम् ॥  
एवं ब्रुवति भीमं तु धर्मराजे युधिष्ठिरे।  
आजगाम महाभागो बृहदश्वो महानृषिः ॥  
तमभिप्रेक्ष्यधर्मात्मा सम्प्राप्तं धर्मचारिणम्।  
शास्त्रवन्मधुपर्केण पूजयामास धर्मराट् ॥  
आश्वस्तं चैनमासीनमुपासनो युधिष्ठिरः।  
अभिप्रेक्ष्य महाबाहुः कृपणं बह्वभाषत ॥  
अक्षद्यूते च भगवन्धनं राज्यं च मे हृतम्।  
आहूय निकृतिप्रज्ञैः कितवैरक्षकोविदैः ॥  
अनक्षज्ञस्य हि सतो निकृत्या पापनिश्चयैः।  
भार्या च मे सभां नीता प्राणेभ्योपि गरीयसी ॥  
पुनर्द्यूतेन मां जित्वा वनवासां सुदारुणम्।  
प्राव्राजयन्मंहारण्यमजिनैः परिवारितम् ॥  
अहं वने दुर्वसतीर्वसन्परमदुःखितः।  
अक्षद्यूताभिषङ्गेण गिरः शृण्वन्सुदारुणाः ॥  
आर्तानां सुहृदां वाचो द्यूतप्रभृति शंसताम्।  
अहं हृदि श्रिताः स्मृत्वा सर्वरात्रीर्विचिन्तयन् ॥  
यस्मिंश्च वयमायत्ताः सदा गाण्डीवधन्वनि।  
`स चेन्द्रलोकं गतवानस्त्रहेतोर्महाबलः ॥'  
विना महात्मना तेन गतसत्व इवास्महे।  
कदा द्रक्ष्यामि बीभत्सुं कृतास्त्रं पुनरागतम् ॥  
`इति सर्वे महेष्वासं चिन्तयाना धनञ्जयम्।  
अनेन तु विषण्णोऽहं कारणेन सहानुजः ॥  
वनवासान्निवृत्तं मां पुनस्ते पापबुद्धयः।  
जानन्तः प्रीयमाणा वै देवने भ्रातृभिः सह।  
द्यूतेनैवाह्वयिष्यन्ति बलादक्षेषु तद्विदः ॥  
आहूतश्च पुनर्द्यूते नास्मि शक्तो निवर्तितुम्।  
पणे च मम नात्यर्थं वसु किञ्चन विद्यते ॥  
एतत्सर्वमनुध्यायंश्चिन्तयानो दिवानिशम्।  
न मत्तो दुःखिततरः पुमानस्तीह कश्चन' ॥  
नास्ति राजा मया कश्चिदल्पभाग्यतरो भुवि।  
भवता दृष्टपूर्वो वा श्रुतपूर्वोपि वा क्वचित्।  
न मत्तो दुःखिततरः पुमानस्तीति मे मतिः ॥  
`एवं ब्रुवन्तं दुःखार्तमुवाच भगवानृषिः।  
शोकं व्यपनुदन्राज्ञो धर्मराजस्य धीमतः ॥  


बृहदश्व उवाच।  

न विषादे मनः त्वया बुद्धिमतांवर।  
आगमिष्यति बीभत्सुरमित्रांश्च विजेष्यते' ॥  
यद्ब्रवीषि महाराज न मत्तो विद्ते क्वचित्।  
अल्पभाग्यतरः कश्चित्पुमानस्तीति पाण्डव ॥  
अत्र ते वर्णयिष्यामि यदि शुश्रूषसेऽनघ।  
यस्त्वत्तो दुःखिततरो राजाऽऽसीत्पृथिवीपते ॥  


वैशम्पायन उवाच।  

अथैनमब्रवीद्राजा ब्रवीतु भगवानिति।  
इमामवस्थां सम्प्राप्तं श्रोतुमिच्छामि पार्थिवम् ॥  


बृहदश्व उवाच।  

शृणु राजन्नवहितः सह भ्रातृभिरच्युत।  
यस्त्वत्तो दुःखिततरो राजाऽऽसीत्पृथिवोपते ॥  
निषधेषु महीपालो वीरसेन इति श्रुतः।  
तस्य पुत्रोऽभवन्नाम्ना नलो धर्मार्तकोविदः ॥  
स निकृत्याजतो राजा पुष्करेणेति नः श्रुतम्।  
वनवासं सुदुःखार्तो भार्यया न्यवसत्सह ॥  
न तस्य दासा न रथो न भ्राता न च भान्धवाः।  
वने निवसतो राजन्नश्रूयन्त कदाचन ॥  
भवान्हि संवृतो वीरैर्भ्रातृभिर्देवसम्मितैः।  
ब्रह्मकल्पैर्द्विजाग्र्यैश्च तस्मान्नार्हसि शोचितुम् ॥  


युधिष्ठिर उवाच।  

विस्तरेणाहमिच्छामि नलस्य सुमहात्मनः।  
चरितं वदतांश्रेष्ठ तन्ममाख्यातुमर्हसि ॥  
इति श्रीमन्महाभारते अरण्यपर्वणि नलोपाख्यानपर्वणि एकोनपञ्चाशोऽध्यायः ॥49॥  

## टिप्पणयः

पुप्लुवे प्लावितवान् ॥  
निदेशात् आज्ञातः ॥  
अगं लकं परलोकम् ॥  
बलिभिः सामन्तदत्तैर्धर्नर्बलवत्तरा ॥  
बालिशः बालवद्वृथाहठी।  
दीर्घसूत्रः चिरकारी ॥  
पुरा अग्रे ॥  
द्यूतेन द्यूतार्थम् ॥  
अपनेष्यति दूरीकरिष्ति।  
थियमिति शेषः ॥  
कक्षं तृणम् ॥  
जयन्तः प्रीयमाणा वै इति क. पाठः ॥  
पुष्करेण राज्ञा ॥  

###### अरण्यपर्व \- अध्याय 050

### ॥  
श्रीः ॥  

## 3.50. अध्यायः 050

## विषयाः

दमयनत्यां समुत्कण्ठितेन नलन्न वने विहरत्सु हंसेष्वेकतमस्य ग्रहणम् ॥1॥  
प्रतिक्रियाप्रतिज्ञानेन आत्मानं मोचितवता हंसेन नलगुणानुवर्णनेन दमयन्त्या नले रागोत्पादनम् ॥2॥  

## पाठः



बृहदश्व उवाच।  

आसीद्राजा नलो नाम वीरसेनसुतो बली।  
उपपन्नो गुणैरिष्टै रूपवानश्वकोविदः ॥  
`यज्वा दानपतिर्दक्षः सदा शीलपुरस्कृतः'।  
अतिष्ठन्मनुजेन्द्राणां मूर्ध्नि देवपतिर्यथा।  
उपर्युपरि सर्वेषामादित्य इव तेजसा ॥  
ब्रह्मण्यो वेदविच्छ्ररो निषधेषु महीपतिः।  
अक्षप्रियः सत्यवादी महानक्षौहिणीपतिः ॥  
ईप्सितो वरनारीणामुदारः संयतेन्द्रियः।  
रक्षिताधन्विनां श्रेष्ठः साक्षादिव मनुः स्वयम् ॥  
तथैवासीद्विदर्भेषु भीमो भीमपराक्रमः।  
शूरः सर्वगुणैर्युक्तः प्रजाकामः स चाप्रजाः ॥  
स प्रजार्थे परं यत्नमकरोत्सुसमाहितः।  
तमभ्यगच्छद्ब्रह्मर्षिर्दमनो नाम भारत ॥  
तं स भीमः प्रजाकामस्तोषयामास धर्मवित्।  
महिष्या सह राजेनद्र सत्कारेण सुवर्चसम् ॥  
तस्मै प्रसन्नो दमनः सभार्याय वरं ददौ।  
कन्यारत्नं कुमारांश्च त्रीनुदारान्महायशाः ॥  
दमयन्तीं दमं दान्तं दमनं च सुवर्चसम्।  
उपपन्नान्गुणैः सर्वैर्भीमान्भीमपराक्रमान् ॥  
दमयन्ती तु रूपेण तेजसा वपुषा श्रिया।  
सौभाग्येन च लोकेषु यशः प्राप सुमध्यमा ॥  
अथ तां वसि प्राप्ते दासीनां समलङ्कृतम्।  
शतं सखीनां च तदा पर्युपास्ते शचीमिव ॥  
तत्र स्म राजते भैमी सर्वाभरणभूषिता।  
सखीमध्येऽनवद्याङ्गी विद्युत्सौदामनी यथा ॥  
अतीव रूपसम्पन्ना श्रीरिवायतलोचना।  
न देवेषु न यक्षेषु तादृग्रूपवती क्वचित् ॥  
मानुषेष्वपि चान्येषु दृष्टपूर्वाऽथवा श्रुता।  
चित्तप्रमाथिनी बाला देवानामपि सुन्दरी ॥  
नलश्च नरशार्दूलो रूपेणाप्रतिमो भुवि।  
कन्दर्प इव रूपेण मूर्तिमानभवत्स्वयम् ॥  
तस्याः समीपे तु नलं प्रशशंसुः कुतूहलात्।  
नैषधस्य समीपे तु दमयन्तीं पुनः पुनः ॥  
तयोरदृष्टः कामोऽभूच्छृण्वतोः सततं गुणान्।  
अन्योन्यं प्रतिकौन्तेय स व्वर्धत हृच्छयः ॥  
अशक्नवन्नलः कामं तदा धारयितुं हृदा।  
अन्तःपुरसमीपस्थे वन आस्ते रहोगतः ॥  
स ददर्शै ततो हंसाञ्जातरूपपरिच्दान्।  
वने विचरतां तेषामेकं जग्राह पक्षिणम् ॥  
ततो।  
डन्तरिक्षगो वाचं व्याजहार नलं तदा।  
हन्तव्योस्मि न तेराजन्करिष्यामि तवप्रियम् ॥  
दमयन्तीसकाशे त्वां कथयिष्यामि नैषध।  
यथा त्वदन्यं पुरुषं न सा मंस्यति कर्हिचित् ॥  
`तव चैव यथा भार्या भविष्यति तथाऽनघ।  
विधास्यामि नरव्याघ्र सोऽनुजानातु मां भवान् ॥'  
एवमुक्तस्ततो हंसमुत्ससर्ज महीपतिः।  
ते तु हंसाः समुत्पत्य विदर्भानगमंस्ततः ॥  
विदर्भनगरीं गत्वा दमयन्त्यास्तदान्तिके।  
निपेतुस्ते गरुत्मन्तः सा ददर्शाथ तान्खगान् ॥  
सा तानद्भुतरूपान्वै दृष्ट्वा सखिगणावृता।  
हृष्टा ग्रहीतुं खगमांस्त्वरमाणोपचक्रमे ॥  
अथ हंसा विससृपुः सर्वतः प्रमदावने।  
एकैकशस्तदा कन्यास्तान्हंसान्समुपाद्रवन् ॥  
दमयन्ती तु यं हंसं समुपाधावदन्तिके।  
स मानुषीं गिरं कृत्वा दमयन्तीमथाब्रवीत् ॥  
दमयन्ति नलो नाम निषधेषु महीपतिः।  
अश्विनोः सदृशो रूपे न समास्तस्य मानुषाः ॥  
\[कन्दर्प इव रूपेण मूर्तिमानभवत्स्वयम्।\]  
तस्य वै यदिभार्या त्वं भवेथा वरवर्णिनि।  
सफलन्ते भवेज्जन्म रूपं चेदं सुमध्यमे ॥  
वयं हि देवगन्धर्वमनुष्योरगराक्षसान्।  
दृष्टवन्तो न चास्माभिर्दृष्टपूर्वस्तथाविधः ॥  
त्वं चापि रत्नं नारीणां नरेषु च नलो वरः।  
विशिष्टाया विशिष्टेन सङ्गमो गुणवान्भवेत् ॥  
एवमुक्ता तु हंसेन दमयन्ती विशाम्पते।  
अब्रवीत्तत्र तं हंसं त्वमप्येवं नलं वद ॥  
तथेत्युक्त्वाऽण्डजः कन्यां विदर्भस्य विशाम्पते।  
पुनरागम्य निषधान्नले सर्वं न्यवेदयत् ॥  
इति श्रीमन्महाभारते अरण्यपर्वणि नलोपाख्यानपर्वणि पञ्चाशोऽध्यायः ॥50॥  

## टिप्पणयः

उपपन्नो युक्तः ॥  
सौदामनी प्रावृषेण्यमेघसम्बन्धिनी ॥  
मूर्तिमान् शरीरी ॥  
प्रशशंसुः वार्ताहरा इति शेषः ॥  
हृच्छयः कामः ॥  
जातरूपपरिच्छदान् सुवर्णपक्षान् ॥  
अन्तरिक्षगः खगः ॥  
गरुत्मन्तः पक्षिणः ॥  

###### अरण्यपर्व \- अध्याय 051

### ॥  
श्रीः ॥  

## 3.51. अध्यायः 051

## विषयाः

नारदेनन्द्रादीन्प्रति दमयन्तीगुणानुवर्णनपूर्वकं तस्स्वयंवरप्रवृत्तिकथनम् ॥1॥  
तत्स्वयंवरार्थमागच्छद्भिरिन्द्रादिभिः पथि दृष्टस्य नलस्य दमयन्तीघटनायां दूत्येन वरणम् ॥2॥  

## पाठः



बृहदश्व उवाच।  

दमयन्ती तु तच्छ्रुत्वा वचो हंसस्य भारत।  
तदा प्रभृति न स्वस्था नलं प्रति बभूव सा ॥  
ततश्चिन्तापरा दीना विवर्णवदना कृशा।  
बभूवदमयन्ती तु निःश्वासपरमा तदा ॥  
ऊर्ध्वदृष्टिर्ध्यानपरा बभूवोन्मत्तदर्शना।  
पाण्डुवर्णा क्षणेनाथ हृच्छयाविष्टचेतना ॥  
न शय्यासनभोगेषु रतिं विन्दति कर्हिचित्।  
न नक्तं न दिवा शेते हाहेति रुदती मुहुः ॥  
तामस्वस्थां तदाकारां सख्यस्ता जज्ञिरिङ्गितैः ॥  
ततो विदर्भपतये दमयन्त्याः सखीजनः।  
न्यवेदयत्तामस्वस्थां दमयन्तीं नरेश्वरः ॥  
तच्छ्रुत्वा नृपतिर्भीमो दमयन्तीसखीगणात्।  
किमर्थं दुहिता मेऽद्यनातिस्वस्थेव लक्ष्यते ॥  
स समीक्ष्य महीपालः स्वां सुतां प्राप्तयौवनाम्।  
अपश्यदात्मना कार्यं दमयन्त्याः स्वयंवरम् ॥  
स सन्निपातयामास महीपालान्विशाम्पतिः।  
एषोऽनुभूयतां चीराः स्वयंवर इति प्रभो ॥  
श्रुत्वा तु पार्थिवाः सर्वे दमयन्त्याः स्वयंवरम्।  
अभिजग्मुस्ततो वीरा राजानो भीमशासनात् ॥  
हस्त्यश्वरथघोषेण नादयन्तो वसुन्धराम्।  
विचित्रमाल्याभरणैर्बलैर्दृश्यैः स्वलङ्कृतैः ॥  
तेषां भीमो महाबाहुः पार्थिवानां महात्मनाम्।  
यथार्हमकरोत्पूजां तेऽवसंस्तत्र पूजिताः ॥  
एतस्मिन्नेव काले तु सुराणामृषिसत्तमौ।  
अटमानौ महात्मानाविन्द्रलोकमितो गतौ ॥  
नारदः पर्वतश्चैव महाप्राज्ञौ महाव्रतौ।  
देवराजस् भवनं विविशाते सुपूजितौ ॥  
तावर्चयित्वा मघवा ततः कुशलमव्ययम्।  
पप्रच्छानामयं चापि तयोः सर्वगतं विभुः ॥  


नारद उवाच।  

आवयोः कशलं देव सर्वत्रगतमीश्वर।  
लोके च मघवन्कृत्स्ने नृपाः कुशलिनो विभो ॥  


बृहदश्व उवाच।  

नारदस्य वचः श्रुत्वा पप्रच्छ बलवृत्रहा।  
धर्मज्ञाः पृथिवीपालास्त्यक्तजीवितयोधिनः ॥  
शस्त्रेण निधनं काले ये गच्छन्त्यपराड्युखाः।  
अयं लोकोऽक्षयस्तेषां यथैव मम कामधुक् ॥  
क्वनु ते क्षत्रियाः शूरा नहि पश्यामि तानहम्।  
आगच्छतो महीपालान्दयितामनिथीन्मम ॥  
एवमुक्तस्तु शक्रेण नारदः प्रत्यभाषत।  
शृणु मे मघवन्येन न दृश्यन्ते महीक्षितः ॥  
विदर्भराज्ञो दुहिता दमयन्तीति विश्रुता।  
रूपेण समतिक्रान्ता पृथिव्यां सर्वयोषितः ॥  
तस्याः स्वयंवरः शक्र भविता नचिरादिव।  
तत्र गच्छन्ति राजानो राजपुत्राश्च सर्वशः ॥  
तां रत्नभूतां लोकस्य प्रार्थयन्तो महीक्षितः।  
काङ्क्षन्ति स्म विशेषेण बलवृत्रनिषूदन ॥  
एतस्मिन्कथ्यमाने तु लोकपालाश्च साग्निकाः।  
आजग्मुर्देवराजस्य समीपममरोत्तमाः ॥  
ततस्ते शुश्रुवुः सर्वे नारदस्य वचो महत्।  
श्रुत्वैव चाब्रुवन्हृष्टा गच्छामो वयमप्युत ॥  
ततः सर्वे महाराज सगणाः सहवाहनाः।  
विदर्भानभिजग्मुस्ते यतः सर्वे महीक्षितः ॥  
नलोपि राजा कौन्तेय श्रुत्वा राज्ञां समागमम्।  
अभ्यगच्छददीनात्मा दमयन्तीमनुव्रतः ॥  
अथ देवाः पथि नलं ददृशुर्भूतले स्तितम्।  
साक्षादिव स्थितं मूर्त्या मन्मथं रूपसम्पदा ॥  
तं दृष्ट्वा लोकपालास्ते भ्राजमानं यथा रविम्।  
तस्थुर्विगतसङ्कल्पा विस्मिता रूपसम्पदा ॥  
ततोऽन्तरिक्षे विष्टभ्य विमानानि दिवौकसः।  
अब्रुवन्नैषधं राजन्नवतीर्य नभस्तलात् ॥  
भोभो निषधराजेन्द्र नल सत्यव्रतो भवात्।  
अस्माकं कुरु साहाय्यं दूतो भव नरोत्तम ॥  
इति श्रीमन्महाभारते अरण्यपर्वणि नलोपाख्यानपर्वणि एकपञ्चाशोऽध्यायः ॥51॥  

## टिप्पणयः

जज्ञुः ज्ञातवत्यः।  
रइङ्गितैः अभिप्रायसृचकैश्चेष्टितैः ॥  
अनुभूयतां प्रेक्ष्यतां भवद्भिः ॥  
महीक्षितः पृष्वीश्वरा ॥  
विगतो विनष्टः दमयन्तीं प्राप्स्याम इतिसङ्कल्पो येषाम् ॥  

###### अरण्यपर्व \- अध्याय 052

### ॥  
श्रीः ॥  

## 3.52. अध्यायः 052

## विषयाः

नलेन दमयन्त्यभिन्द्रादिनिदेशनिवेदनम् ॥1॥  

## पाठः



बृहदश्व उवाच।  

तेभ्यः प्रतिज्ञाय नलः करिष्य इति भारत।  
अथैतान्परिपप्रच्छ कृताञ्जलिरुपस्थितः ॥  
के वै भवन्तः कश्चासौ यस्याहं दूत ईप्सितः।  
किञ्च तत्रमया कार्यं कथयध्वं यथातथम् ॥  
एवमुक्ते नैषधेन मघवानभ्यभाषत।  
अमरान्वै निबोधास्मान्दमयन्त्यर्थमागतान् ॥  
अहमिन्द्रोऽयमग्निश्च तथैवायमपाम्पतिः।  
शरीरान्तकरो नॄणां यमोऽयमपि पार्थिव ॥  
त्वं वै समागतानस्मान्दमयन्त्यै निवेदय।  
लोकपाला महेन्द्राद्याः समायान्ति दिदृक्षवः ॥  
प्राप्तुमिच्छन्ति देवास्त्वां शक्रोऽग्निर्वरुणो यमः।  
तेषामन्यतमं देवं पतित्वे वरयस्व ह ॥  
एवमुक्तः स शक्रेण नलः प्राञ्जलिरब्रवीत्।  
एकार्थसमवेतं मां न प्रेषयितुमर्हथ ॥  
कथ हि जातसङ्कल्पः स्त्रियमुत्सृजते पुमान्।  
परार्थमीदृशं वक्तं तद्वै पश्यामरेश्वर ॥  
`एवमुक्तो नैषधेन मघवान्पुनरब्रवीत्।'  
करिष्य इतिसंश्रुत्य पूर्वमस्मासु नैषध।  
न करिष्यसि कस्मात्त्वं व्रज नैषध माचिरम् ॥  
`स वै त्वमागतानस्मान्दमयन्त्यै निवेदय।  
श्रेयसा योक्ष्यसे हि त्वं कुर्वन्नमरशासनम् ॥'  


बृहदश्व उवाच।  

एवमुक्तः स देवैस्तैर्नैषधः पुनरब्रवीत्।  
सुरक्षितानि वेश्मानि प्रवेष्टुं कथमुत्सहे ॥  
प्रवेक्ष्यसीति तं शक्रः पुनरेवाभ्यभाषत।  
जगाम स तथेत्युक्त्वा दमयन्त्या निवेशनम् ॥  
ददर्श तत्र वैदर्भीं सखीगणसमावृताम्।  
देदीप्यमानां वपुषा श्रिया च वरवर्णिनीम् ॥  
अतीव सुकुमाराङ्गीं तनुमध्यां सुलोचनाम्।  
आक्षिपन्तीमिव च तां शशिनं स्वेन तेजसा ॥  
तस्य दृष्ट्वैव ववृधे कामस्तां चारुहासिनीम्।  
सत्यं चिकीर्षमाणस्तुधारयामास हृच्छयम् ॥  
ततस्ता नैषधं दृष्ट्वा सम्भ्रान्ताः परमाङ्गनाः।  
आसनेभ्यः समुत्पेतुस्तेजसा तस्य धर्षिताः ॥  
प्रशशंसुश्च मुप्रीता नलं ता विस्मयान्विताः।  
न चैनमभ्यभाषन्त मनोभिस्त्वभ्यपूजयन् ॥  
अहो रूपमहो कान्तिरहो धैर्यं महात्मनः।  
कोऽयं देवोऽथवा यक्षो गन्धर्वो वा भविष्यति ॥  
न तास्तं शक्नुवन्ति स्म व्याहर्तुमपि किञ्चन।  
तेजसा धर्षितास्तस्य लज्जावत्यो वराङ्गनाः ॥  
अथैनं स्मयमानेव स्मितपूर्वाभिभाषिणी।  
दमयन्ती नलं वीरमभ्यभाषत विस्मिता ॥  
कस्त्वं सर्वानवद्याङ्ग मम हृच्छयवर्धन।  
प्राप्तोस्यमरवद्वीर ज्ञातुमिच्छामि तेऽनघ ॥  
कथमागमनं चेह कथं चासि न लक्षितः।  
सुरक्षितं हि मे वेश्म राजा चैवोग्रशासनः ॥  
एवमुक्तस्तु वैदर्भ्या नलस्तां प्रत्युवाच ह।  
नलं मां विद्धि कल्याणि देवदूतमिहागतम् ॥  
देवास्त्वां प्राप्तुमिच्छन्ति शक्रोऽग्निर्वरुणो यमः।  
तेषामन्यतमं देवं पतिं वरय शोभने ॥  
तेषामेव प्रभावेण प्रविष्टोऽहमलक्षितः।  
प्रविशन्तं न मां कश्चिदपश्यन्नाप्यवारयत् ॥  
एतदर्थमहं भद्रे प्रेषितः सुरसत्तमैः।  
एतच्छ्रुत्वा शुभे बुद्धिं प्रकुरुष्व यथेच्छसि ॥  
इति श्रीमन्महाभारते अरण्यपर्वणि नलोपाख्यानपर्वणि द्विपञ्चाशोऽध्यायः ॥52॥  

## टिप्पणयः

धर्षिता अभिभूताः ॥  

###### अरण्यपर्व \- अध्याय 053

### ॥  
श्रीः ॥  

## 3.53. अध्यायः 053

## विषयाः

नलदमयन्तीसंवाद ॥1॥  
नलेनेन्द्रादीन्प्रति दमयन्तीवचननिवेदनम् ॥2॥  

## पाठः



बृहदश्व उवाच।  

सा नमस्कृत्य देवेभ्यः प्रहस्य नलमब्रवीत्।  
प्रणयस्व यथाश्रद्धं राजन्किं करवाणि ते ॥  
अहं चैव हि यच्चान्यन्ममास्ति वसु किञ्चना।  
तत्सर्वं तव विस्रब्धं कुरु प्रणयमीश्वर ॥  
हंसानां वचनं यत्तु तन्मां दहति पार्थिव।  
त्वत्कृते हि मया वीर राजानः सन्निपातिताः ॥  
यदि त्वं भजमानां मां प्रत्याख्यास्यसि मानद।  
विषमग्निं जलं रज्जुमास्थास्ये तव कारणात् ॥  
एवमुक्तस्तु वैदर्भ्या नलस्तां प्रत्युवाच ह।  
तिष्ठत्सु लोकपालेषु कथं मानुषमिच्छसि ॥  
येषामहं लोककृतामीश्वराणां महात्मनाम्।  
न पादरजसा तुल्यो मनस्ते तेषु वर्तताम् ॥  
विप्रियं ह्याचरन्मर्त्यो देवानां मृत्युच्छति।  
त्राहि मामनवद्याङ्गि वरयस्व सुरोत्तमान् ॥  
विरजांसि च वासांसि दिव्याश्चित्राः स्रजस्तथा।  
भूषणानि तु दिव्यानि देवान्प्राप्य तु भुङ्क्ष्व वै ॥  
य इमां पृथिवीं कृत्स्नां सङ्क्षिप्य ग्रसते पुनः।  
हुताशमीशं देवानां का तं न वरयेत्पतिम् ॥  
यस् दण्डभयात्सर्वे भूतग्रामाः समागताः।  
धर्ममेवानुरुध्यन्ति का तं न वरयेत्पतिम् ॥  
धर्मात्मानं महात्मानं दैत्यदानवमर्दनम्।  
महेन्द्रं सर्वदेवानां का तं न वरयेत्पतिम् ॥  
क्रियतामविशङ्केन मनसा यदि मन्यसे।  
वरुणं लोकपालानां सुहृद्वाक्यमिदं शृणु ॥  
नैषधेनैवमुक्ता सा दमयन्ती बचोऽब्रवीत्।  
समाप्लुताभ्यां नेत्राभ्यां शोकजेनाथ वारिणा ॥  
देवेभ्योऽहं नमस्कृत् यसर्वेभ्यः पृथिवीपते।  
वृणे त्वामेव भर्तारं सत्यमेतद्ब्रवीमि ते ॥  
तामुवाच ततो राजा वेषमानां कृताञ्जलिम्।  
दौत्येनागत्य कल्याणि नोत्सहे स्वार्थमीप्सितं ॥  
कथं ह्यहं प्रतिश्रुत्य देवतानां विशेषतः।  
परार्थे यत्नमारभ्य कथं स्वार्थमिहोत्सहे ॥  
एष धर्मो यदि स्वार्थो ममापि भविता ततः।  
एवं स्वार्थं करिष्यामि तथा भद्रे विधीयताम् ॥  
ततो बाष्पाकुलांवाचं दमयन्ती शुचिस्मिता।  
प्रत्याहरन्ती शनकैर्नलं राजानमब्रवीत् ॥  
अस्त्युपायो मया दृष्टो निरपायो नरेश्वर।  
येन दोषो न भविता तव राजन्कथञ्चन ॥  
त्वं चैव हि नरश्रेष्ठ देवाश्चेन्द्रपुरोगमाः।  
आयान्तु सहिताः सर्वे मम यत्र स्वयंवरः ॥  
ततोऽहं लोकपालानां सन्निधौ त्वां नरेश्वर।  
वरयिष्ये नरव्याघ्र नैवं दोषो भविष्यति ॥  
एवमुक्तस्तु वैदर्भ्या नलो राजा विशम्पते।  
आजगाम पुनस्तत्र यत्र देवाः समागताः ॥  
तमपश्यंस्तथाऽऽयान्तं लोकपाला महेश्वराः।  
दृष्ट्वा चैनं ततोऽपृच्छन्वृत्तान्तं सर्वमेव तम् ॥  
कच्चिद्दृष्टा त्वया राजन्दमयन्ती शुचिस्मिता।  
किमब्रवीच्च नः सर्वान्वद भूमिपतेऽनघ ॥  


नल उवाच।  

भवद्भिरहमादिष्टो दमयन्त्या निवेशनम्।  
प्रविष्टः सुमहाकक्ष्यं दण्डिभिः स्थविरैर्वृतम् ॥  
प्रविशन्तं च मां तत्र न कश्चिद्दृष्टवान्नरः।  
ऋते तां पार्तिवसुतां भवतामेव तेजसा ॥  
सख्यश्चास्या मया दृष्टास्ताभिश्चाप्युपलक्षितः।  
विस्मिताश्चाभवन्सर्वा दृष्ट्वा मां विबुधेश्वराः ॥  
वर्ण्यमानेषु च मया भवत्सु रुचिराननां।  
मामेव गतसङ्कल्पा वृणीते सा सुरोत्तमाः ॥  
अब्रवीच्चैव मां बाला आयान्तु सहिताः सुराः।  
त्वया सह नरव्याघ्र मम यत्रस्वयंवरः ॥  
तेषामहं सन्निधौ त्वां वरयिष्यामि नैषध।  
एवं तव महाबाहो दोषो न भवितेति ह ॥  
एतावदेव विबुधा यथावृत्तमुपाहृतम्।  
मया शेषे प्रमाणं तु भवन्तस्त्रिदशेश्वराः ॥  
इति श्रीमन्महाभारते अरण्यपर्वणि नलोपाख्यानपर्वणि त्रिपञ्चाशोऽध्यायः ॥53॥  

## टिप्पणयः

यथाश्रद्धं देवेभ्यो नमस्कृत् प्रणयस्वेति सम्बन्धः।  
प्रणयस्व परिणयस्व।  
मामिति शेषः ॥  
विस्रब्धं सविश्वासं यथास्यात्तथा प्रणयं परिणयनं विवाहम् ॥  
सन्निपातिताः मेलिताः ॥  
मृत्युकारणादिति क. ध. पाठः ॥  
महाकक्ष्यं महान्तं राजद्वारप्रदेशम् ॥  
अतःपरं प्रमाणं तु भवन्तोऽमरसत्तमा इति. क. पाठः ॥  

###### अरण्यपर्व \- अध्याय 054

### ॥  
श्रीः ॥  

## 3.54. अध्यायः 054

## विषयाः

स्वयंवरमण्डपे इन्द्राग्नियमवरुणैर्नलसारूप्येण तत्पार्श्वे समुपवेशनम् ॥1॥  
दमयन्त्या स्वगुणसन्तुष्टेन्द्रादिप्रसादेव नलस्थैव वरणम् ॥2॥  

## पाठः



बृहदश्व उवाच।  

अथ काले शुभे प्राप्ते तथौ पुण्ये क्षणे तथा।  
आजुहाव महीपालान्भीमो राजा स्वयंवरे ॥  
तच्छ्रुत्वा पृथिवीपालाः सर्वे हृच्छयपीडिताः।  
त्वरिताः समपाजग्मुर्दमयन्तीमभीप्सवः ॥  
कनकस्तम्भरुचिरं तोरणेन विराजितम्।  
विविशुस्ते नृपा रङ्गं महासिंह इवाचलम् ॥  
तत्रासनेषु विविधेष्वासीनाः पृथिवीक्षितः।  
सुरभिस्रग्धराः सर्वे प्रमृष्टमणिकुण्डलाः ॥  
सम्पूर्णां पुरुषव्याघ्रैर्व्याघ्रैर्गिरिगुहामिव।  
`प्रविवेश नलो देवैः पुण्यश्लोको नराधिप' ॥  
तत्र स्म पीना दृश्यन्ते बाहवः परिघोपमाः।  
आकारवर्णसुश्लक्ष्णाः पञ्चशीर्षा इवोरगाः ॥  
सुकेशान्तानि चारूणि सुनासानि शुभानि च।  
मुखानि राज्ञां शोभन्ते नक्षत्राणि यथा दिवि ॥  
दमयन्ती ततो रङ्गं प्रविवेश शुभानना।  
मुष्णन्ती प्रभया राज्ञां चक्षूषि च मनांसि च ॥  
तस्या गात्रेषु पतिता तेषां दृष्टिर्महात्मनाम्।  
तत्रतत्रैव सक्ताऽभून्न चचाल च पश्यताम् ॥  
ततः सङ्कीर्त्यमानेषु राज्ञां नामसु भारत।  
ददर्श भैमी पुरुषान्पञ्च तुल्याकृतीनिह ॥  
तान्समीक्ष्य ततः सर्वान्निर्विशेषाकृतीन्स्थितान्।  
सन्देहादथ वेदर्भी नाभ्यजानान्नलं नृपम् ॥  
`निर्विशेषवयोवेषरूपाणां तत्र सा शुभा।'  
यंयं हि ददृशे तेषां तन्तं मेने नलं नृपम्।  
साचिन्तयन्ती बुद्ध्याऽथ तर्कयामास भामिनी ॥  
कथं नु देवाञ्जानीयां कथं विद्यां नलं नृपम्।  
एवं सञ्चिन्तयन्ती सा वैदर्भी भृशदुःखिता ॥  
श्रुतानि देवलिङ्गानि तर्कयामास भारत।  
देवानां यानि लिङ्गानि स्थविरेभ्यः श्रुतानि मे ॥  
तानीह तिष्ठतां भूमावेकस्यापि न लक्षये।  
एवं विचिन्त्य बहुधा विचार्य च पुनः पुनः ॥  
शरणं प्रति देवानां प्राप्तकालममन्यत।  
वाचा च मनसा चैव नमस्कारं प्रयुज्य सा ॥  
देवेभ्यः प्राञ्जलिर्भूत्वा वेपमानेदमब्रवीत्।  
हंसानां वचनं श्रुत्वा यथा मे नैषधो वृतः।  
पतित्वे तेन सत्येन देवास्तं प्रदिशन्तु मे ॥  
मनसा वचसा चैव यथा नातिचराम्यहम्।  
तेन सत्येन विबुधास्तमेव प्रदिशन्तु मे ॥  
यथा देवैः स मे भर्ता विहितो निषधाधिषः।  
तेन सत्येन मे देवास्तमेव प्रदिशन्तु मे ॥  
यथेदं व्रतमारब्धं नलस्याराधने मया।  
तेन सत्येन मे देवास्तमेव प्रदिशन्तु मे ॥  
स्वं चैव रूपं पुष्यन्तु लोकपाला महेश्वराः।  
यथाऽहमभिजानीयां पुण्यश्लोकं नराधिपम् ॥  
निशम्य दमयन्त्यास्तत्करुणं प्रतिदेवितम्।  
निश्चयम्परमं तथ्यमनुरागं च नैषधे ॥  
मनोविशुद्धिं बुद्धिं च भक्तिं रागं च नैषधे।  
यथोक्तं चक्रिरे देवाः सामर्थ्यं लिङ्गधारणे ॥  
साऽपश्यद्विबुधान्सर्वानस्वेदान्स्तब्धलोचनान्।  
अम्लानस्रग्रजोहीनान्स्थितानस्पृशतः क्षितिम् ॥  
छायाद्वितीयो म्लानस्रग्रजःस्वेदसमन्वितः।  
भूमिष्ठो नैषधश्चैव निमेषेण च सूचितः ॥  
सा समीक्ष्य तु तान्देवान्पुण्यश्लोकं च भारत।  
नैषधं वरयामास भैमी धर्मेण पाण्डव ॥  
विलज्जमाना वस्त्रान्तं जग्राहायतलोचना।  
स्कन्धदेशेऽसृजत्तस्य स्रजं परमशोभनाम् ॥  
वरयामास चैवैनं पतित्वे वरवर्णिनी।  
ततो हाहेति सहसा मुक्तः शब्दो नराधिपैः ॥  
देवैर्महर्षिभिस्तत्र साधुसाध्विति भारत।  
विस्मितैरीरितः शब्दः प्रशंसद्भिर्नलं नृपम् ॥  
दमयन्तीं तु कौरव्य वीरसेनसुतो नृपः।  
आश्वासयद्वरारोहां प्रहृष्टेनान्तरात्मना ॥  
यत्त्वं भजसि कल्याणि पुमांसं देवसन्निधौ।  
तस्मान्मां विद्धि भर्तारमेतत्ते वचने रतम् ॥  
यावच्च मे धरिष्यन्ति प्राणा देहे शुचिस्मिते।  
तावत्त्वयि भविष्यामि सत्यमेतद्ब्रवीमि ते ॥  
दमयन्ती तथा वाग्भिरभिनन्द्य कृताञ्जलिः ॥  
तौ परस्परतः प्रीतौ दृष्ट्वा त्वग्निपुरोगमान्।  
तानेव शरणं देवाञ्जग्मतुर्मनसा तदा ॥  
वृते तु नैषधे भैम्या लोकपाला महौजसः।  
प्रहृष्टमनसः सर्वे नलायाष्टौ वरान्ददुः ॥  
प्रत्यक्षदर्शनं यज्ञे गतिं चानुत्तमां शुभाम्।  
नैषधाय ददौ शक्रः प्रीयमाणः शचीपतिः ॥  
अग्निरात्मभवं प्रादाद्यत्र वाञ्छति नैषधः।  
लोकानात्मप्रभांश्चैव ददौ तस्मै हुताशनः ॥  
यमस्त्वन्नरसं प्रादाद्धर्मे च परमां स्थितिम्।  
अपाम्पतिरपां भावं यत्रवाञ्छति नैपधः ॥  
स्रजश्चोत्तमगन्धाढ्याः सर्वेच मिथुनं ददुः वरानेवं प्रदायास्य देवास्ते त्रिदिवं गताः।  
`एतत्सर्वं नलोऽपश्यद्दमयन्ती च भारत।  
यथा स्वप्नं महाराज तथैव ददृशुर्जनाः ॥  
ततः स्वयवरं चक्रे भीमो राजाऽतिमानुषम्।  
समागतेषु सर्वेषु भूपालेसु विशाम्पते ॥  
दमयन्त्यपि तद्दृष्ट्वाराजमण्डलमृद्धिमत्।  
अन्वीक्ष्यनैषधं वव्रे भैमी धर्मेण भारत ॥  
वृते च नैषधे भैम्या निवृत्ते च स्वयंवरे।  
सर्व एव महीपालाः प्रतिजग्मुर्यथागतम्' ॥  
पार्थिवाश्चानुभूयास्य विवाहं विस्मयान्विताः।  
दमयन्त्याश्च मुदिताः प्रतिजग्मुर्यथागतम् ॥  
गतेषु पार्थिवेन्द्रेषु भीमः प्रीतो महामनाः।  
विवाहं कारयामास दमयन्त्या नलस्य च ॥  
उष्य तत्र तथाकामं नैषधो द्विपदांवरः।  
भीमेन समनुज्ञातो जगाम नगरं स्वकम्।  
अवाप्य नारीरत्नं तु पुण्यश्लोकोपि पार्थिवः ॥  
रेमे सह तया राजञ्छच्येव बलवृत्रहा।  
अतीव मुदितो राजा भ्राजमानोंशुमानिव ॥  
अरञ्जयत्प्रजा वीरो धर्मेण परिपालयन्।  
ईजे चाप्यश्वमेधेन ययातिरिव नाहुषः।  
अन्यैश्च बहुभिर्धीमान्क्रतुभिश्चाप्तदक्षिणैः ॥  
पुगश्च रमणीयेषु वनेषूपवनेषु च।  
दमयन्त्या सह नलो विजहारामरोपमः ॥  
जनयामास च ततो दमयन्त्यां महामनाः।  
इन्द्रसेनं सुतं चापि इन्द्रसेनां चकन्यकाम् ॥  
एवं स यजमानश्च विहरंश्च नराधिपः।  
ररक्ष वसुसम्पूर्णां वसुधां वसुधाधिपः ॥  
इति श्रीमन्महाभारते अरण्यपर्वणि नलोपाख्यानपर्वणि चतुःपञ्चाशोऽध्यायः ॥54॥  

## टिप्पणयः

सुनासाक्षिभ्रुवाणि श्वेति झ. पाठः ॥  
मुष्णन्ती हरन्त ॥  
लोकपालाः सहेश्वरा इति झ. पाठः ॥  
अम्लानस्रजश्च ते रजोहीनाश्चेति विग्रहः।  
ठायाविहीनानम्लानस्रजोऽस्वेदसमन्वितानिति क. पाठः ॥  
यद्यस्मान्मां भजसि तस्मात्ते तव वचने रतं इत्येतत् विद्धि ॥  
आत्मभवं भात्मन आविर्भावम् ॥  
अन्नरसं यादृशे तादृशेप्यन्ने विशिष्टरसवत्ताम्।  
भावं सत्ताम्।  
मुधुनं एकैकेन द्वयं द्वयमपीत्यर्थः ॥  
अनुभूय दृष्ट्वा ॥  
उष्य वासं कृत्वा ॥  

###### अरण्यपर्व \- अध्याय 055

### ॥  
श्रीः ॥  

## 3.55. अध्यायः 055

## विषयाः

दमयन्तीस्वयंवरादनन्तरं दिवं गच्छतामिन्द्रादीनां मध्येमार्गं कलिद्वापरयोर्दर्शनम् ॥1॥  
तैः स्वयंवरे दमयन्त्या नलवरणं निवेदितेन द्वापरद्वितीयेन कलिना नलपराभवप्रतिज्ञानम् ॥2॥  

## पाठः



बृहदश्व उवाच।  

वृते तु नैषधे भैम्या लोकपाला महौजसः।  
यान्तो ददृशुरायान्तं द्वापरं कलिना सह ॥  
अथाब्रवीत्कलिं शक्रः सम्प्रेक्ष्य बलवृत्रहा।  
द्वापरेण सहायेन कले ब्रूहि क्व यास्यसि ॥  
ततोऽब्रवीत्कलिः शक्रं दमयन्त्याः स्वयंवरम्।  
गत्वा हि वरयिष्ये तां मनो हि मम तां गतम् ॥  
तमब्रवीत्प्रहस्येन्द्रो निर्वृत्तः स स्वयंवरः।  
वृतस्तया नलो राजा पतिरस्मत्समीपतः ॥  
एवमुक्तस्तु शक्रेण कलिः कोपसमन्वितः।  
देवानामन्त्र्य तान्सर्वानुवाचेदं वचस्तदा ॥  
देवानां मानुषं मध्ये यत्सा पतिमविन्दत।  
ननु तस्या भवेन्न्याय्यं विपुलं दण्डधारणम् ॥  
एवमुक्ते तु कलिना प्रत्यूचुस्ते दिवौकसः।  
अस्माभिः सभनुज्ञाते दमयन्त्या नलो वृतः ॥  
का हि सर्वगुणोपेतं नाश्रयेत नलं नृपम्।  
यो वेद धर्मानखिलान्यथावच्चरितव्रतः ॥  
योऽधीते चतुरो वेदान्सर्वानाख्यानपञ्चमान्।  
अहिंसानिरतो यश्च सत्यवादी दृढव्रतः ॥  
यस्मिन्दाक्ष्यं धृतिर्ज्ञानं तपः शौचं दमः शमः।  
ध्रुवाणि पुरुषव्याघ्रे लोकपालसमे नृपे ॥  
एवंरूपं नलं यो वै कामयेच्छपितुं कले।  
आत्मानं स शपेन्मूढो हन्यादात्मानमात्मना ॥  
एवङ्गुणं नलं यो वै कामयेच्छपितुं कले।  
कृच्छ्रे स नरके मञ्जेदगाधे विपुले ह्रदे ॥  
एवमुक्त्वा कलिं देवा द्वापरं च दिवं ययुः।  
ततो गतेषु देवेषु कलिर्द्वापरमब्रवीत् ॥  
संयन्तुं नोत्सहे कोपं नले वत्स्यामि द्वापर।  
भ्रंशयिष्यामि तं राज्यान्न भैम्या सह रंस्यते ॥  
त्वमप्यक्षान्समाविश्य साहाय्यं कर्तुमर्हसि।  
`मम प्रियकृते ह्यस्मन्कृतवांश्च भविष्यसि' ॥  
इति श्रीमन्महाभारते अरण्यपर्वणि नलोपाख्यानपर्वणि पञ्चपञ्चाशोऽध्यायः ॥55॥  

## टिप्पणयः

निर्वृत्तः समाप्तः ॥  
अस्माभिः समनुज्ञातो दमयन्त्येति क. ध. पाठः ॥  
धर्मवादी दृढव्रतं इति क. पाठः ॥  
शौचं दया क्षमेति क. पाठः ॥  

###### अरण्यपर्व \- अध्याय 056

### ॥  
श्रीः ॥  

## 3.56. अध्यायः 056

## विषयाः

कलिचोदनया पुष्करेण नलाह्वानम् ॥1॥  
नलपुष्करयोरक्षदेवनम् ॥1॥  

## पाठः



बृहदश्व उवाच।  

एवं स समयं कृत्वा द्वापरेण कलिः सह।  
आजगाम ततस्तत्र यत्रराजा स नैषधः ॥  
स नित्यमन्तरप्रेक्षी निषधेष्ववसच्चिरम्।  
अथास्य द्वादशे वर्षे ददर्श कलिरन्तरम् ॥  
कृत्वा मूत्रमुपस्पृश्य सन्ध्यामन्वास्त नैषधः।  
अकृत्वा पादयोः शौचं तत्रैनं कलिराविशत् ॥  
स समाविश्य च नलं समीपं पुष्करस्य च।  
गत्वा पुष्करमाहेदमेहि दीव्य नलेन वै ॥  
अक्षद्यूते नलं जेता भवान्हि सहितो मया।  
निषधान्प्रतिपद्यस्व जित्वा राज्यं नलं नृपम् ॥  
एवमुक्तस्तु कलिना पुष्करो नलमभ्ययात्।  
कलिश्चैव वृषो भूत्वा तं वै पुष्करमन्वयात् ॥  
आसाद्य तु नलं वीरं पुष्करः परवीरहा।  
दीव्यावेत्यब्रवीद्धाता वृषेणेति मुहुर्मुहुः ॥  
न चक्षमे ततो राजा समाह्वानं महामनाः।  
वैदर्भ्याः प्रेक्षमाणायाः प्राप्तकालममन्यत ॥  
`ततः स राज्ञा सहसा देवितुं सम्प्रचक्रमे ॥  
भ्रात्रा देवाभिभूतेन दैवाविष्टो जनाधिपः।'  
हिरण्यस्य सुवर्णस्य यानयुग्यस् वाससाम्।  
आविष्टः कलिना द्यूते जीयते स्म नलस्तदा ॥  
तमक्षमदसम्मत्तं सुहृदां न तु कश्चन।  
निवारणेऽभवच्छक्तो दीव्यमानमरिन्दमम् ॥  
ततः पौरजनाः सर्वे मन्त्रिभिः सह भारत।  
राजानं द्रष्टुमागच्छन्निवारयितुमातुरम् ॥  
ततः सूत उपागम्य दमयन्त्यै न्यवेदयत्।  
एष पौरजनो देवि द्वारि तिष्ठति कार्यवान् ॥  
निवेद्यतां नैषधाय सर्वाः प्रकृतयः स्थिताः।  
अमृष्यमाणा व्यसनं राज्ञो धर्मार्थदर्शिनः ॥  
ततः सा बाष्पकलया वाचा दुखेन कर्शिता।  
उवाच नैषधं भैमी शोकोपहतचेतना ॥  
राजन्पौरजनो द्वारि त्वां दिदृक्षुरवस्थितः।  
`वृद्धैर्ब्राह्मणमुख्यैश्च वणिग्भिश्च समन्वितः ॥  
आगतं सहितं राजंस्त्वत्प्रसादावलम्बनम्।'  
तं द्रष्टुमर्हसीत्येवं पुनः पुनरभाषत ॥  
तां तथा रुचिरापाङ्गीं विलपन्तीं तथाविधाम्।  
आविष्टः कलिना राजा नाभ्यभाषत किञ्चन ॥  
ततस्ते मन्त्रिणः सर्वे ते चैव पुरवासिनः।  
नायमस्तीति दुःखार्ता व्रीडिता जग्मुरालयान् ॥  
तथा तदभवद्द्यूतं पुष्करस्य नलस्य च।  
युधिष्ठिर बहून्मासान्पुण्यश्लोकस्त्वजीयत ॥  
इति श्रीमन्महाभारते अरण्यपर्वणि नलोपाख्यानपर्वणि षट्पञ्चाशोऽध्यायः ॥65॥  

## टिप्पणयः

समयं सङ्केतम् ॥  
अन्वास्त उपासितवान् ॥  
स कुलिः।  
नलं समाविश्य रूपान्तरेण पुष्करं चाब्रवीत्।  
दीव्य द्यूतं कुरु ॥  
वृषः श्रेष्ठः पाशश्रेष्ठो भूत्वा ॥  
वृषेणाक्षमुख्येन।  
अब्रवीत्प्रीत्येति क. पाठः ॥  
यानेषु युग्यं युगवहं रथादि तस्य ॥  
नायमस्ति नष्टोयमित्यर्थः ॥  
पुण्यः पावनः श्लोको यशो यस्य।  
अजीयत जितः ॥  

###### अरण्यपर्व \- अध्याय 057

### ॥  
श्रीः ॥  

## 3.57. अध्यायः 057

## विषयाः

द्यूते नलपराजयमुत्पश्यन्त्या दमयन्त्या चोदितेन सारथिना तत्पुत्रमिथुनस्य रथारोपणेन भीमनगरप्रापणम् ॥1॥  

## पाठः



बृहदश्व उवाच।  

दमयन्ती ततो दृष्ट्वा पुण्यश्लोकं नराधिपम्।  
उन्मत्तवदनुन्मत्ता देवने कृतचेतसम् ॥  
भयशोकसमाविष्टा राजन्भीमसुता ततः।  
चिन्तयामास तत्कार्यं सुमहत्पार्थिवं प्रति ॥  
सा शङ्कमाना तत्पापं चिकीर्षन्ती च तत्प्रियम्।  
नलं च हृतसर्वस्वमुपलभ्येदमब्रवीत् ॥  
बृहत्सेनामतियशां तां धात्रीं परिचारिकाम्।  
हितां सर्वार्थकुशलामनुरक्तां सुभाषिताम् ॥  
बृहन्सेने व्रजामात्यानानाय्य नलंशासनात्।  
आचक्ष्व यद्धृतं द्रव्यमवशिष्टं च यद्वसु ॥  
`इत्येवं सा समादिष्टा बृहत्सेना नरेश्वर।  
उवाच देव्या वचनं मन्त्रिणां सा समीपत ॥'  
ततस्ते मन्त्रिणः सर्वे विज्ञाय नलशासनम्।  
अपि नो भागधेयं स्यादित्युक्त्वा पुनराव्रजन् ॥  
तास्तु सर्वाः प्रकृतयो द्वितीयं समुपस्थिताः।  
न्यवेदयद्भीमसुता न च तत्प्रत्यनन्दत ॥  
वाक्यमप्रतिनन्दन्तं भर्तारमभिवीक्ष्य सा।  
दमयन्ती पुनर्वेश्म व्रीडिता प्रविवेश ह ॥  
निशाम्य सततं चाक्षान्पुण्यश्लोकपराङ्युखान्।  
नलं च हृतसर्वस्वं धात्रीं पुनरुवाच ह ॥  
बृहत्सेने पुनर्गच्छ वार्ष्णेयं नलशासनात्।  
सूतमानय कल्याणि महत्कार्यमुपस्थितम् ॥  
बृहत्सेना तु सा श्रुत्वा दमयन्त्याः प्रभापितम्।  
वार्ष्णेयमानयामास पुरुषैराप्तकारिभिः ॥  
वार्ष्णेयं तु ततो भैमी सान्त्वयच्छ्लक्ष्णया गिरा।  
उवाच देशकालज्ञा प्राप्तकालमनिन्दिता ॥  
जानषे त्वं यथा राजा सम्यग्वृत्तः सदा त्वयि।  
तस्य त्वं विपमस्थस्य साहाय्यं कर्तुमर्हसि ॥  
यथायथा हि नृपतिः पुष्करेणैव जीयते।  
तथातथाऽस्य वै द्यूते रागो भूयोऽभिवर्धते ॥  
यथा च पुष्करस्याक्षाः पतन्ति वशवर्तिनः।  
तथा विपर्ययश्चापि नलस्याक्षेषु दृश्यते ॥  
सुहृत्स्वजनवाक्यानि यथाऽयं न शृणोति च।  
ममापि च तथा वाक्यं नाभिनन्दति नैषध ॥  
यथा राज्ञः प्रदीप्तानां भाग्यानामद्य सारथे।  
नूनं मन्ये न शेषोस्ति नैषधस्य महात्मनः ॥  
यत्तु मे वचनं राजा नाभिनन्दति मोहितः।  
शरणं त्वां प्रपन्नाऽस्मि सारथे कुरु मद्वचः।  
न हि मे शुध्ते भावो विनाशं प्रति सारथे ॥  
नलस्य दयितानश्वान्योजयित्वा मनोजवान्।  
रथमारोप्य मिथुनं कुण्डिनं यातुर्महसि ॥  
मम ज्ञातिषु निक्षिप्य दारकौ स्यन्दनं तथा।  
अश्वांश्चेमान्यथाकामं वस वाऽन्यत्र गच्छवा ॥  
दमयन्त्यास्तु तद्वाक्यं वार्ण्येयो नलसारथिः।  
न्यवेदयदशेषेण नलामात्येषु मुख्यशः ॥  
तैः समेत्य विनिश्चित्य सोऽनुज्ञातो महीपते।  
ययौ मिथुनमारोप्य विदर्भांस्तेन वाहिना ॥  
हयांस्तत्र विनिक्षिप्य सूतो रथवरं च तम्।  
इन्द्रसेनां च तां कन्यामिन्द्रसेनं च बालकम् ॥  
आमन्त्र्य भीमं राजानमार्तः शोचन्नलं नृपम्।  
क्व नु यास्यामि मनसा चिन्तयानो मुहुर्मुहुः।  
अटमानस्ततोऽयोध्यां जगाम नगरीं तदा ॥  
ऋतुपर्णं स राजानमुपतस्थे सुदुःखितः।  
भृतिं च स ददौ चास्य सारथ्येन नियोजितः ॥  
इति श्रीमन्महाभारते अरण्यपर्वणि नलोपाख्यानपर्वणि सप्तपञ्चाशोऽध्याः ॥57॥  

## टिप्पणयः

द्वितीयं द्वतीयवारम्।  
न च तत्प्रत्यवबुध्यतेति क. ध.पाठः ॥  
कदाचिद्विनशेदपीति झ.पाठः ॥  
मिथुनं कुमारीं कुमारं च।  
कुण्डिनं भीमस् नगरम् ॥  
मुख्यशः मुख्येषु मुख्येषु ॥  
वाहिना अश्वरथेन ॥  
भृतिं वेतनम् ॥  

###### अरण्यपर्व \- अध्याय 058

### ॥  
श्रीः ॥  

## 3.58. अध्यायः 058

## विषयाः

द्यूते पुष्करजितेन नलेन दमयन्त्या सह वनप्रवेशः ॥1॥  
अन्तरिक्षे पक्षिरूपेण समुत्पतद्भिरक्षैरात्मजिघृक्षोर्नलस्य अन्तरीयवस्त्रापकर्षणेन पलायनम् ॥2॥  

## पाठः



बृहदश्व उवाच।  

ततस्तु याते वार्ष्णेये पुण्यश्लोकस्य दीव्यतः।  
पुष्करेण हृतं राज्यं यच्चापि वसु किञ्चन ॥  
हृतराज्यं नलं राजन्प्रहसन्पुष्करोऽब्रवीत्।  
द्यूतं प्रवर्ततां भूयः प्रतिपाणोऽस्ति कस्तव ॥  
शिष्टा ते दमयन्त्येका सर्वमन्यद्धृतं मया।  
दमयन्त्याः पणः साधु वर्ततां यदि मन्यसे ॥  
पुष्रेणैवमुक्तस्य पुण्यश्लोकस्य मन्युना।  
व्यदीर्यतेव हृदयं न चैनं किञ्चिदब्रवीत् ॥  
ततः पुष्करमालोक्य नलः परममन्युमान्।  
`उवाच विद्यतेऽन्यच्च धनं मम नराधम ॥  
षणरूपेण निक्षिप्य पुण्यश्लोकः सुदुर्मनाः।  
उत्तरीयं तथा वस्त्रं तस्याश्चाभरणानि च'।  
उन्सृज्य सर्वगात्रभ्यो भूषणानि सहायशाः ॥  
सुकवासा ह्यसंवीतः सुहृच्छोकविवर्धनः।  
निश्चक्राम ततोराजा त्यक्त्वा सुविपुलां श्रियम् ॥  
दमयन्त्येकवस्त्राऽथ गच्छन्तं पृष्ठतोऽन्वगात्।  
स तया नगराभ्याशे त्रिरात्रं नैपधोऽवसत् ॥  
पुष्करस्तु महाराज धोषयामास वै पुरे।  
नले यः सम्यगातिष्ठेत्स गच्छेद्वध्यतां मम ॥  
पुष्करस्य तु वाक्येन तस्य विद्वेषणेन च।  
पौरा न तस्य सत्कारं कृतवन्तो युधिष्ठिर ॥  
स तथा नगराभ्याशे सत्कारार्हो न सन्कृतः।  
त्रिगत्रमुपितो राजा जलमात्रेण वर्तयन् ॥  
\[पीड्यमानः क्षुधा तत्र फलमृलानि कर्पयन्।  
प्रातिष्ठत ततोराजा दमयन्ती तमन्वगात् ॥\]  
क्षुधया पीड्यमानम्तु नलो बहुतिथेऽहनि।  
अपश्यच्छकुनान्कांश्रिद्धिरण्यसदृशच्छदान् ॥  
स चिन्तयामास तदा निपधाधिपतिर्बली।  
अस्ति भक्ष्यो ममाद्यापि वसु चेदं भविष्यति ॥  
ततस्तानन्तरीयेण वाससा स समावृणोत्।  
तस्य तद्वस्त्रमादाय सर्वे जग्मुर्विहायसा ॥  
उन्पतन्तः खगा वाक्यमेतदाहुस्ततो नलम्।  
दृष्ट्वा दिग्वाससं भूमौ स्थितं दीनमधोमुखम् ॥  
वयमक्षाः सुदुर्बुद्धे तववासो जिहीर्षवः।  
आगता न हि नः प्रीतिः सवाससि गते त्वयि ॥  
नान्समीक्ष्य गतानक्षानात्मानं च विवाससम्।  
पुण्यश्लोकस्तदा राजा दमयन्तीमथाब्रवीत् ॥  
येषां प्रकोपादैश्वर्यान्प्रच्युतोऽहमनिन्दिते।  
प्राणयात्रां न विन्देयं दुःखितः क्षुधयाऽन्वितः ॥  
येषां कृते न सत्कारमकुर्वन्मयि नैषधाः।  
इमे ते शकुना भूत्वा वासश्चाषहरन्ति मे ॥  
वैषम्यं परमं प्राप्तो दुःखितो गतचेतनः।  
भर्ता तेऽहं निबोधेदं वचनं हितमात्मनः ॥  
एते गच्छन्ति वहवः पन्थानो दिणापथम्।  
अवन्तीमृक्षवन्तं च समतिक्रम्य पर्वतम् ॥  
एष विन्ध्यो महाशैलः पयोष्णी च समुद्रगा।  
आश्रमाश्च महर्षीणां बहुमूलफलान्विताः ॥  
एष पन्था विदर्भाणामेष यास्यति कोसलान्।  
अतःपरं च देशोऽयं दक्षिणो दक्षिणापथः ॥  
एतद्वाक्यं नलो राजा दमयन्तीं समाहितः।  
उवाचासकृदार्तो हि भैमीमुद्दिश्य भारत ॥  
ततः सा वाष्पकलया वाचा दुःखेन कर्शिता।  
उवाच दमयन्ती तं नैषधं करुणं वचः ॥  
उद्वेषते मे हृदयं सीदन्त्यङ्गानि सर्वशः।  
तव पार्थिव सङ्कल्पं चिन्तयन्त्याः पुनः पुनः ॥  
हृतराज्यं हृतद्रव्यं विवस्त्रं क्षुच्छ्रमान्वितम्।  
कथमुत्सृज्य गच्छेयमहं त्वां निर्जने वने ॥  
श्रान्तस्य ते क्षुधार्तस्य चिन्तयानस्य तत्सुखम्।  
वने घोरे महाराज नाशयिष्याम्यहं क्लमम् ॥  
न च भार्यासमं किञ्चिन्नरस्यार्तस्य भेषजम्।  
नित्यं हि सर्वदुःखेषु सत्यमेतद्व्रवीमि ते ॥  


नल उवाच।  

एवमेतद्यथाऽऽन्थ त्वं दमयन्ति सुमध्यमे।  
नास्ति बार्यासमं मित्रं नरस्यार्तस्य भेषजम् ॥  
न चाहं त्यक्तुकामस्त्वां किमलं भीरु शङ्कसे।  
त्यजेयमहमात्मानं न चैव त्वामनिन्दिते ॥  


दमयन्त्युवाच।  

यदि मां त्वं महाराज न विहातुमिहच्छसि।  
तत्किमर्थं विदर्भाणां पन्थाः समुपदिश्यते ॥  
अवैमि चाहं नृपते न तु मां त्यक्तुमर्हसि।  
चेतसा त्वपकृष्टेन मां त्यजेथा महीपते ॥  
पन्थानं हि ममाभीक्ष्णमाख्यासि च नरोत्तम।  
अतो निमित्तं शोकं मे वर्धयस्यमरोपम ॥  
यदि चायमभिप्रायस्तव राजन्भविष्यति।  
सहितावेव गच्छावो विदर्भान्यदि मन्यसे ॥  
विदर्भराजस्तत्र त्वां पूजयिष्यति मानद।  
तेन त्वं पूजितो राजन्सुखं वत्स्यसि नो गृहे ॥  
इति श्रीमन्महाभारते अरण्यपर्वणि नलोपाख्यानपर्वणि अष्टपञ्चाशोऽध्यायः ॥58॥  

## टिप्पणयः

प्रतिपाणः पणनीयं द्रव्यम् ॥  
-58- अपकृष्ठेन कलिकर्पितन ॥  

###### अरण्यपर्व \- अध्याय 059

### ॥  
श्रीः ॥  

## 3.59. अध्यायः 059

## विषयाः

नलेन स्वपन्त्या दमयन्त्या वस्त्रार्धच्छेदनपूर्वकं परित्यागेनापयानम् ॥1॥  

## पाठः



बृहदश्व उवाच।  

`इत्युक्तः स तदा देव्या नलो वचनमब्रवीत्।'  
यथा राज्यन्तव पितुस्तथा मम नसंशयः।  
न तु तत्र गमिष्यामि विषमस्थः कथञ्चन ॥  
कथं समृद्धो गत्वाऽहं तव हर्षविवर्धनः।  
परिद्यूनो गमिष्यामि तव शोकविवर्धनः ॥  
इति ब्रुवन्नलो राजा दमयन्तीं पुनः पुनः।  
सान्खयामास कल्याणीं वाससोर्धेन संवृताम् ॥  
तावेकवस्त्रसंवीतावटमानावितस्ततः।  
क्षुत्पिपासापरिश्रान्तौ सभां काञ्चिदुपेयतुः ॥  
तां सभामुपसम्प्राप्य तदा स निषधाधिपः।  
वैदर्भ्या सहितो राजा निषसाद महीतले ॥  
स वै विवस्त्रो मलिनो विवर्णः पांसुगुण्ठितः।  
दमयन्त्या सह श्रान्तः सुष्वाप धरणीतले ॥  
`ततः स्ववसनस्यान्तं दमयन्ती विशाम्पते।  
भूमावास्तीर्य सुष्वाप पतिमालिङ्ग्य शोभना ॥'  
दमयनत्यपि कल्याणी निद्रयाऽपहृता ततः।  
सहसा दुःखमासाद्य सुकुमारी तपस्विनी ॥  
सुप्तायां दमयन्त्यां तु नलो राजा विशाम्पते।  
शोकोन्मथितचित्तः सन्न स्म शेते यथा पुरा ॥  
स तद्राज्यापहरणं सुहृत्त्यागं च सर्वशः।  
वने च तं परिध्वंसं प्रेक्ष्य चिन्तामुपेयिवान् ॥  
किं नु मे स्यादिदं कृत्वा किन्नु मे स्यादकुर्वतः।  
किन्नु मे मरणं श्रेयः परित्यागो जनस्य वा ॥  
मामियं ह्यनुरक्तैवं दुःखमाप्नोति मत्कृते।  
मद्विहीना त्वियं गच्छेत्कदाचित्स्वजनं प्रति ॥  
मया निःसंशयं दुखमियं प्राप्स्यत्यनुव्रता।  
उत्सर्गेसंशयः स्यात्तु विन्देतापि सुखं क्वचित् ॥  


बृहदश्च उवाच।  

स विनिश्चित्य बहुधा विचार्य च पुनःपुनः।  
उत्सर्गेऽमन्यत श्रेयो दमयन्त्या नराधिप ॥  
न चैषा तेजसा शक्या कैश्चिद्धर्षयितुं पथि।  
यशस्विनी महाभागा मद्भक्तेयं पतिव्रता ॥  
एवं तस् तदा बुद्धिर्दमयन्त्यां न्यवर्तत।  
कलिना दुष्टभावेन दमयन्त्या विसर्जने ॥  
सोऽवस्त्रतामात्मनश्च तस्याश्चाप्येकवस्त्रताम्।  
चिन्तयित्वाऽध्यगाद्राजा वस्त्रार्धस्यावकर्तनम् ॥  
कथं वासो विकर्तेयं न च बुद्ध्येत मे प्रिया।  
विचिन्त्यैवं नलो राजा सभां पर्यचरत्तदा ॥  
परिधावन्नथ नल इतश्चेतश्च भारत।  
आससाद सभोद्देशे विकोशं स्वङ्गमुत्तमम् ॥  
तेनार्धं वाससश्छित्त्वा निवस् च परन्तपः।  
सुप्तामुत्सृज्य वैदर्भीं प्राद्रवद्गतचेतनाम् ॥  
ततो निबद्धहृदयः पुनरागम् तां सभाम्।  
दमयन्तीं तदा दृष्ट्वा रुरोद निषधाधिपः ॥  
यां न वायुर्न चादित्यः पुरा पश्यति मे प्रियाम्।  
सेयमद्य सभामध्ये शेते भूमावनाथवत् ॥  
इयं वस्त्रावकर्तेन संवीता चारुहासिनी।  
उन्मत्तेव मया हीना कथं बुद्ध्वा भविष्यति ॥  
कथमेका सती भमी मया विरहिता शुभा।  
चरिष्यति वने घोरे मृगव्यालनिषेविते ॥  
आदित्या वसवो रुद्रा अश्विनौ समरुद्गणौ।  
रक्षन्तु त्वां महाभागे धर्मेणासि समावृता ॥  
एवमुक्त्वा प्रियां भार्यां रूपेणाप्रतिमां भुषि।  
कलिनाऽपहृतज्ञानो नलः प्रातिपष्ठदुद्यतः ॥  
गत्वागत्वा नलो राजा पुनरेति सभां मुहुः।  
आकृष्यमाणः कलिना सौहृदेनावकृष्यते ॥  
द्विधेव हृदयं तस्य दुःखितस्याभवत्तदा।  
दोलेव मुहुरायाति याति चैव मुहुर्मुहुः ॥  
अवकृष्टस्तु कलिना मोहितः प्राद्रवन्नलः।  
सुप्तामुत्सृज्य तां भार्यां विलप्य करुणं बहु ॥  
नष्टात्मा कलिनाऽऽविष्टस्तत्तद्विगणयन्मुहुः।  
जगामैकां वने शून्ये भार्यामुत्सृज्य मोहितः ॥  
इति श्रीमन्महाभारते अरण्यपर्वणि नलोपाख्यानपर्वणि एकोनषष्टितमोऽध्यायः ॥59॥  

## टिप्पणयः

परिध्वंसं कलिना वस्त्रापहरणादिक्लेशम् ॥  
जनस्य भार्यायाः ॥  
दमयन्त्यां विषये न्यवर्तत निवृत्तासती विसर्जनेऽभूदिति शेषः ॥  
निवस्य परिधाय ॥  

###### अरण्यपर्व \- अध्याय 060

### ॥  
श्रीः ॥  

## 3.60. अध्यायः 060

## विषयाः

वने चरन्त्या दमयन्त्या अजगरेण ग्रहणम् ॥1॥  
वनचरेण व्याधेन तां ग्रसतोऽजगरस्य वधः ॥2॥  
दमयन्त्या आत्मकामुकस्य तद्व्याधस्य स्वपातिव्रत्यमहिम्ना हननम् ॥3॥  

## पाठः



बृहदश्व उवाच।  

अपक्रान्ते नले राजन्दमयन्ती गतक्लमा।  
अबुध्यत वरारोहा सन्त्रस्ता विजने वने ॥  
अपश्यमाना भर्तारं शोकदुःखसमन्विता।  
प्राक्रोशदुच्चैः सन्त्रस्ता महाराजेति नैषधम् ॥  
हा नाथ हा महाराज हा स्वामिन्किं जहासि माम्।  
हा हताऽस्मि विनष्टाऽस्मि भीताऽस्मि विजने वने ॥  
ननु नाम महारज धर्मज्ञः सत्यवागसि।  
कथंविधस्त्वंहि तथा सुप्तामुत्सृज्य मां गतः ॥  
कथमुत्सृज्यगन्ताऽसि वश्यां भार्यामनुव्रताम्।  
विशेषतो नापकृतः परेणापकृतो ह्यसि ॥  
शक्यसे न गिरः सत्याः कर्तुं मयि नरेश्वर।  
यास्त्वया लोकपालानां सन्निधौ कथिताः पुरा ॥  
नाकाले विहितो मृत्युर्मर्त्यानां पुरुषर्षभ।  
यत्र कान्ता त्वयोत्सृष्टा मुहूर्तमपि जीवति ॥  
पर्याप्तः परिहासोऽयमेतावान्पुरुषर्षभ।  
भृशं भीतास्मि दुर्धर्ष दर्शयात्मानमीश्वर ॥  
दृश्यसे दृश्यसे राजन्नेष तिष्ठसि नैषध।  
आवार्य गुल्मैरात्मानं किं मां न प्रतिभाषसे ॥  
नृशंसां वत राजेन्द्र यन्मामेवङ्गतामिह।  
विलपन्तीं समालिङ्ग्य नाश्वासयसि पार्थिव ॥  
न शोचाम्यहमात्मानं न चान्यदपि किञ्चन।  
कथं नु भवितास्येक इति त्वां नृप शोचये ॥  
कथं नु राजंस्तृषितः क्षुक्षितः श्रमकर्शितः।  
सायाह्ने वृक्षमूलेषु मामपश्यन्भविष्यसि ॥  
ततः सा तीव्रशोकार्ता प्रदीप्तेव च मन्युना।  
इतश्चेतश्च रुदती पर्यधावत दुःखिता ॥  
मुहुरुत्पतते बाला मुहुः पतति विह्वला।  
मुहुरालीयते भीता मुहुः क्रोशति रोदिति ॥  
अतीव शोकसन्तप्ता मुहुर्निःश्वस् विह्वला।  
उवाच भैमी निःश्वस् रोदमाना पतिव्रता ॥  
यस्याभिशापाद्दुःखार्तो नैष नन्दति नैषधः।  
तस्य भूतस्य तद्दुःखाद्दुःखमभ्यधिकं भवेत् ॥  
अपापचेतसं पापो य एवं कृतवान्नलम्।  
तस्माद्दुःखतरं प्राप्य जीवत्वमसुखजीविकाम् ॥  
एवं तु विलपन्ती सा राज्ञो भार्या महात्मनः।  
अन्वेषति स्म भर्तारं वने श्वापदसेविते ॥  
उन्मत्तवद्भीमसुता विलपन्ती ततस्ततः।  
हाहा राजन्निति मुहुरितश्चेतश्च धावति ॥  
तां शुष्यमाणामत्यर्थं कुररीमिव वाशतीम्।  
करुणं बहुशोचन्तीं विलपन्तीं सुमध्यमाम्।  
सहसाऽभ्यागतां भैमीमभ्याशपरिवर्तिनीम्।  
जग्राहाजगरो ग्राहो महाकायः क्षुधान्वितः ॥  
सा ग्रस्यमाना ग्रहेण शोकेन च पराजिता।  
नात्मानं शोचति तथा यथा शोचति नैषधम् ॥  
द्वा नाथ मामिह वने ग्रस्यमानामनागसम्।  
ग्राहेणानेन विजने किमर्थं नानुधावसि ॥  
कथं भविष्यसि पुनर्मामनुस्मृत्य नैषध।  
\[कथं भवाञ्जगामाद्य मामुत्सृज्य वने प्रभो।\]  
पापान्मुक्तः पुनर्लब्ध्वा बुद्धिं चोतो धनानि च ॥  
श्रान्तस्य ते क्षुधार्तस् परिग्लानस्य नैषध।  
कः श्रमं राजशार्दूल नाशयिष्यति तेऽनघ ॥  


बृहदश्च उवाच।  

तां तु दृष्ट्वा तथा ग्रस्तामुरगेणायतेक्षणाम्।  
आक्रन्दमानां संश्रुत्य जवेनाभिससार ह ॥  
तां तु दृष्ट्वा तथा ग्रस्तामुरगेणायतेक्षणाम्।  
त्वरमाणो मृगव्याधः सञ्चरन्गहने वने।  
समभिक्रम्य वेगेन सत्वरः स वनेचरः ॥  
मुखे तं पाटयामास शस्त्रेण निशितेन च।  
निर्विचेष्टं भुजङ्गं तं विशस् मृगजीवनः ॥  
मोक्षयित्वा स तांव्याधः प्रक्षाल्य सलिलेन ह।  
समाश्वास्य कृताहारामथ पप्रच्छ भारत ॥  
कस्य त्वं मृगशावाक्षि कथं चास्यागता वनम्।  
कथं चेदं महत्कृच्छ्रं प्राप्तवत्यसि भामिनि ॥  
दमयन्ती तथा तेन पृच्छ्यमाना विशाम्पते।  
सर्वमेतद्यथावृत्तमाचचक्षेऽस्य भारत ॥  
तामर्धवस्त्रसंवीतां पीनश्रोणिपयोधराम्।  
सुकुमारानवद्याङ्गीं पूर्णचन्द्रनिभाननाम् ॥  
अरालपक्ष्मनयनां तथा मधुरभाषिणीम्।  
लक्षयित्वा मृगव्याधः कामस्य वशमीयिवान् ॥  
तामथ श्लक्ष्णया वाचा लुब्धको मृदुपूर्वया।  
सान्त्वयामास कामार्तस्तदबुध्यत भामिनी ॥  
दमयन्त्यपि तं दुष्टमुपलभ्य पतिव्रता।  
तीव्ररोषसमाविष्टा प्रजज्वालेव मन्युना ॥  
स तु पापमतिः क्षुद्रः प्रधर्षयितुमातुरः।  
दुर्धर्षां तर्कयामास दीप्तामग्निशिखामिव ॥  
दमयन्ती तु दुःखार्था पतिराज्यविनाकृता।  
अतीतवाक्यथे काले शशापैनं रुषा किल ॥  
यथाऽहं नैषधादन्यं मनसाऽपि न चिन्तये।  
तथाऽयं पततां क्षुद्रः परासुर्मृगजीवनः ॥  
उक्तमात्रे तु वचने तया स मृगजीवनः।  
व्यसुः पपात मेदिन्यामग्निदग्ध इव द्रुमः ॥  
इति श्रीमन्महाभारते अरण्यपर्वणि नलोपाख्यानपर्वणि षष्टितमोऽध्यायः ॥60॥  

## टिप्पणयः

मन्युना शोकेन ॥  
कलिं शपति यस्येति।  
अभिशापात्र वृथाद्वेषात् ॥  
वाशतीं क्रोशन्तीम् ॥  
ग्राहः सर्पः ॥  
बुद्धिलाभादूर्ध्वं मां विना कथं भविष्यसि कथं जीविष्यसि।  
शापान्मुक्तः इति क. पाठः ॥  
विशस्य विदार्य ॥  
अरालानि शोभमानानि पक्ष्माणि नयनप्रान्तरोमाणि ययोस्तादृशे नयने यस्या इति तथा ॥  
मन्युना क्रोधेन ॥  
पतिराज्यविनाकृता पत्या राज्येन च रहिता।  
अतीतवाक्पथे वाचाप्यनिवार्ये सति।  
काले धूम्रवर्णे व्याधे ॥  
परासुः गतप्राणः ॥  
व्यसुर्विगतप्राणः ॥  

###### अरण्यपर्व \- अध्याय 061

### ॥  
श्रीः ॥  

## 3.61. अध्यायः 061

## विषयाः

नलमन्वेषयन्त्या दमयन्त्या वनमध्ये हस्त्यश्वरथसङ्कुलजनसार्थदर्शनम् ॥1॥  
तथा सार्तनाथेन सम्भावणम् ॥2॥  

## पाठः



बृहदश्व उवाच।  

सा निहत्य मृगव्याधं प्रतस्थे कमलेक्षणा।  
वनं प्रतिभयं शून्यं झिल्लिकागणनादितम् ॥  
सिंहद्वीपिरुरुव्याघ्रवराहर्क्षगणैर्युतम्।  
नानापक्षिगणाकीर्णां म्लेच्छतस्करसेवितम् ॥  
सालवेणुधवाश्वत्थतिन्दुकेङ्गुदिकिंशुकैः।  
अर्जुनारिष्टसञ्छन्नं स्यन्दनैश्च सशाल्मलैः ॥  
जम्ब्वाम्रलोध्रखदिरशाकवेत्रसमाकुलम्।  
पद्मकामलकप्लक्षकदम्बोदुम्बरावृतम् ॥  
बदरीबिल्वसञ्छन्नं न्यग्रोधैश्च समाकुलम्।  
प्रियालतालखर्जूरहरीतकिबिभीतकैः ॥  
नानाधातुशतैर्नद्धान्विविधानपि चाचलान्।  
निकुञ्जान्पक्षिसङ्घुष्टान्दरीश्चाद्भुतदर्शनाः ॥  
नदी सरांसि वापीश्च विविधांश्चरतो द्विजान्।  
सा बहून्भीमरूपांश्च पिशाचोरगराक्षसान् ॥  
पल्वलानि तटाकानि गिरिकूटानि सर्वशः।  
सरित्सरांसि च तदा ददर्शाद्भुतदर्शनाम् ॥  
यूथशो ददृशे चात्र विदर्भाधिपनन्दिनी।  
महिषान्वराहान्गोमायूनृक्षवानरपन्नगान् ॥  
तेजसा यशसा लक्ष्म्या स्थित्या च परया युता।  
वैर्दभी विचचारैका नलमन्वेषती तदा ॥  
नाबिभ्यत्सा नृपसुता भैमी तत्राथ कस्यचित्।  
दारुणामटवीं प्राप्य भर्तृव्यसनकर्शिता ॥  
विदर्भतनया राजन्विललाप सुदुःखिता।  
भर्तृशोकपरीताङ्गी शिलातलमथाश्रिता ॥  


दमयन्त्युवाच।  

सिह्योरस्क महाबाहो निषधानां जनाधिप।  
क्वनु राजन्गतोसि त्वं त्यक्त्वा मां विजने वने ॥  
अश्वमेधादिभिर्वीर क्रतुभिश्चाप्तदक्षिणैः।  
कथमिष्ट्वा नरव्याघ्र मयि मिथ्या प्रवर्तसे ॥  
यत्त्वयोक्तं नरश्रेष्ठ मत्समक्षं महाद्युते।  
कर्तुमर्हसि कल्याण तदृतं पार्थिवर्षभ ॥  
यच्चोक्तं विहगैर्हंसैः समीपे तव भूमिप।  
मत्सकाशे च तैरुक्तं तदवेक्षितुमर्हसि ॥  
चत्वार एकतो वेदाः साङ्गोपाङ्गाः सविस्तराः।  
स्वधीता मनुजव्याघ्र सत्यमेकं किलैकतः ॥  
तस्मादर्हसि शत्रुघ्न सत्यं कर्तुं नरेश्वर।  
उक्तवानसि यद्वीर मत्सकाशे पुरा वचः ॥  
हा वीर ननुनामाहमिष्टा किल तवानघ।  
अस्यामटव्यां घोरायां किं मां न प्रतिभाषसे ॥  
भर्त्सयत्येष मां रौद्रो व्यात्तास्यो दारुणाकृतिः।  
अरण्यराट् क्षुधाविष्टः किं मां न त्रातुमर्हसि ॥  
न मे त्वदन्या काचिद्धि प्रियाऽस्तीत्यब्रवीस्तदा।  
तामृतां कुरु कल्याण पुरोक्तां भारतीं नृप ॥  
उन्मत्तां विलपन्तीं मां भार्यामिष्टां नराधिप।  
ईप्सितामीप्सितोसि त्वं किं मां न प्रतिभाषसे ॥  
कृशां दीनां विवर्णां च मलिनां वसुधाधिप।  
वस्त्रार्धप्रावृतामेकां विलपन्तीमनाथवत् ॥  
यूथभ्रष्टामिवैकां मां हरिणीं पृथुलोचन।  
न मानयसि मामार्य रुदन्तीमरिकर्शन ॥  
महाराज महारण्ये मामिहैकाकिनीं सतीम्।  
आभाषमाणां स्वां पत्नीं किं मां न प्रतिभाषसे ॥  
कुलशीलोपसम्पन्नां चारुसर्वाङ्गशोभनाम्।  
`अनुव्रतां महाराज किं मां न प्रतिभाषसे ॥'  
नाद्यत्वां प्रतिपश्यामि गिरावस्मिन्नरोत्तम।  
वने चास्मिन्महाधोरे सिंहव्याघ्रनिषेविते ॥  
शयानमुपविष्टं वा स्थितं वा निषधाधिप।  
प्रस्थितं वा नरश्रेष्ठ मम शोकनिबर्हण ॥  
कं नु पृच्छामि दुःखार्ता त्वदर्थे शोककर्शिता।  
कच्चिद्दृष्टस्त्वयाऽरण्ये सङ्गत्येति नलो नृपः ॥  
को नु मे कथयेदद्य वनेऽस्मिन्विष्ठितं नृपम्।  
अभिरूपं महात्मानं परव्यूहविनाशनम् ॥  
यमन्वेपसि राजानं नलं पद्मनिभेक्षणम्।  
अयंस इति कस्याद्य श्रोष्यामि मधुरां गिरम् ॥  
अरण्यराडयं श्रीमांश्चतुर्दंष्ट्रो महाहनुः।  
शार्दूलोऽभिमुखोऽभ्येति पृच्छाम्येनमशङ्किता ॥  
भवान्मृगाणामधिपस्त्वमस्मिन्कानने प्रभुः।  
विदर्भराजतनयां दमयन्तीति विद्धि माम् ॥  
निषधाधिपतेर्भार्यां नलस्यामित्रघातिनः।  
पतिमन्वेषतीमेकां कृपणां शोककर्शिताम् ॥  
आश्वासय मृगेन्द्रेह यदि दृष्टस्त्वया नलः।  
`सिंहस्कन्धो महाबाहुः पद्मपत्रनिभेक्षणः ॥'  
अथवाऽरण्यनृपते नलं यदि न शंससि।  
मां खादय मृगश्रेष्ठ दुःखादस्माद्विमोचय ॥  
श्रुत्वाऽरण्ये विलपितं ममैष मृगराट् स्वयम्।  
यात्येष मृष्टसलिलामापगां सागरोपमाम् ॥  
इमं शिलोच्चयं पृच्छे शृङ्गैर्बहुभिरुच्छितैः।  
विराजितं दिवस्पृग्भिर्नैकवर्णैर्मनोरमैः ॥  
नानाधातुसमाकीर्णं विविधोपलभूषितम्।  
आस्यारण्यस्य महतः केतुभूतमिवोच्छितम् ॥  
सिंहशार्दूलमातङ्गवराहर्क्षमृगायुतम्।  
पतत्रिभिर्बहुविधैः समन्तादनुनादितम् ॥  
किंशुकाशोकबकुलपुन्नागैरुपशोभितम्।  
\[कर्णिकारधवप्लक्षैः सुपुष्पैरुपशोभितम् ॥\]  
सरिद्भिः सविहङ्गाभिः शिखरैश्च समाकुलम्।  
`पृथिव्या रुचिराकारं चूडामणिमिव स्थितम्'।  
निरिराजमिमं तावत्पृच्छामि नृपतिं प्रति ॥  
भगवन्नचलश्रेष्ठ दिव्यद्रशन विश्रुत।  
शरण्य बहुकल्याण नमस्तेऽस्तु महीधर ॥  
प्रणमे त्वाऽभिगम्याहं राजपुत्रीं निबोध माम्।  
राजस्नुषां राजभार्यां दमयन्तीति विश्रुताम् ॥  
राजा विदर्भाधिपतिः पिता मम महारथः।  
भीमो नाम क्षितिपतिश्चातुर्वर्ण्यस्य रक्षिता ॥  
राजसूयाश्वमेधानां क्रतूनां दक्षिणावताम्।  
आहर्ता पार्थिवश्रेष्ठः पृथुचार्वञ्चितेक्षणः ॥  
ब्रह्मण्यः साधुवृत्तश्च सत्यवागनसूयकः।  
शीलवान्वीर्यसम्पन्नः पृथुश्रीर्धर्मविच्छुचिः ॥  
सम्यग्गोप्ता विदर्भाणां निर्जितारिगणः प्रभुः।  
तस्य मां विद्धि तनयां भगवंस्त्वामुपस्थिताम् ॥  
निषधेषु महाराजः श्वशुरो मे नरोत्तमः।  
गृहीतनामा विख्यातो वीरसेन इति स्म ह ॥  
तस्य राज्ञः सुतो वीरः श्रीमान्सत्यपराक्रमः।  
क्रमप्राप्तं पितुः स्वं यो राज्यं समनुशास्ति ह ॥  
नलो नामारिहा श्यामः पुण्यल्को इति श्रुतः।  
ब्रह्मण्यो वेदविद्वाग्मी पुण्यकृत्सोमपोऽग्निचित् ॥  
यष्टा दाता च योद्धा च सम्यक्चैव प्रशासिता।  
तस्य मामचलश्रेष्ठ विद्धि भार्यामिहागताम् ॥  
त्यक्तश्रियं भर्तृहीनामनाथां व्यसनान्विताम्।  
अन्वेषमाणां भर्तारं नलं नरवरोत्तमम् ॥  
खमुल्लिखद्भिरेतैर्हि त्वया शृङ्गशतैर्नृपः।  
कच्चिद्दृष्टोऽचलश्रेष्ठ वनेऽस्मिन्दारुणे नलः ॥  
विक्रान्तः सत्त्ववान्वीरो भर्ता मम महायशाः।  
निषधानामधिपतिः कच्चिद्दृष्टस्त्वया नलः ॥  
कं मीं विलपतीमेकां पर्वतश्रेष्ठ विह्वलाम्।  
गिरा नाश्वासयस्यद्यस्वां सुतामिव दुखितां ॥  
वीर विक्रान्त धर्मज्ञ सत्यसन्ध महीपते।  
यद्यस्यस्मिन्वने राजन्दर्शयात्मानमात्मना ॥  
कदा सुस्निग्गम्भीरां जीमूतस्वनसन्निभाम्।  
श्रोष्यामि नैषधस्याहं वाचं ताममृतोपमाम् ॥  
वैदर्भ्येहीति विस्पष्टां शुभां राज्ञो महात्मनः।  
आत्माभिधायिनीमृद्धां मम शोकविनाशिनीं ॥  
इतिसा तं गिरिश्रेष्ठमुक्त्वा पार्थिवनन्दिनी।  
दमयन्ती ततो भूयो जगाम दिशमुत्तराम् ॥  
सा गत्वा त्रीनहोरात्रान्ददर्श परमाङ्गना।  
तापसारण्यमतुलं दिव्यकाननशोभितम् ॥  
वसिष्ठभृग्वत्रिसमैस्तापसैरुपशोभितम्।  
नियतैः संयताहारैर्दमशौचसमन्वितैः ॥  
अब्भक्षैर्वायुभक्षैश्च पत्राहारैस्तथैव च।  
जितेन्द्रियैर्महाभागैः स्वर्गमार्गदिदृक्षुभिः ॥  
वल्कलाजिनसंवीतैर्मुनिभिः संयतेन्द्रियैः।  
तापसाध्युषितं रम्यं ददर्शाश्रममण्डलम् ॥  
नानामृगगणैर्जुष्टं शाखामृगगणायुतम्।  
तापसैः समुपेतं च सा दृष्ट्वैव समाश्वसत् ॥  
सुभ्रूः सुकेशी सुश्रोणी सुकुचा सुद्विजानना।  
वर्चस्विनी सुप्रतिष्ठा स्वसितायतलोचना ॥  
सा विवेशाश्रमपदं वीरसेनसुतप्रिया।  
योषिद्रत्नं महाभागा दमयन्ती तपस्विनी ॥  
साऽभिवाद्य तपोवृद्धान्विनयावनता स्थिता।  
स्वागतं त इतिप्रोक्ता तैः सर्वैस्तापसोत्तमैः ॥  
पूजां चास्या यथान्यायं कृत्वा तत्रतपोधनाः।  
आस्यतामित्यथोचुस्ते ब्रूहि किं करवामहे ॥  
तानुवाच वरारोहा कच्चिद्भगवतामिह।  
तपःस्वग्निषु धर्मेषु मृगपक्षिषु चानघाः ॥  
कुशलं वो महाभागाः स्वधर्माचरणेषु च।  
तैरुक्ता कुशलं भद्रे सर्वत्रेति यशस्विनी ॥  
ब्रूहि सर्वानवद्याङ्गि का त्वं किञ्च चिकीर्षसि।  
दृष्ट्वैव ते परंरूपं द्युतिं च परमामिह ॥  
विस्मयो नः समुत्पन्नः समाश्वसिहि मा शुचः।  
अस्यारण्यस्य देवी त्वमुताहोऽस्य महीभृतः।  
अस्याश्च नद्याः कल्याणि वद सत्यमनिन्दिते ॥  
साऽब्रवीत्तानृपीन्नाहमरण्यस्यास्य देवता।  
न चाप्यस्य गिरर्विप्रा नैव नद्याश्च देवता ॥  
मानुषीं मां विजानीत यूयं सर्वेतपोधनाः।  
विस्तरेणाभिधास्यामि तन्मे शृणुत सर्वशः ॥  
विदर्भेपु महीपालो भीमो नाम महीपतिः।  
तस्य मां तनयां सर्वे जानीत द्विजसत्तमाः ॥  
निपधाधिपतिर्धीमान्नलो नाम महायशाः।  
वीरः सङ्ग्रामजिद्विद्वान्मम भर्ता विशाम्पतिः ॥  
देवताभ्यर्चनपरो द्विजातिजनवत्सलः।  
गोप्ता निपधवंशस्य महातेजा महाबलः ॥  
सत्यवान्धर्मवित्प्राज्ञः सत्यसन्धोऽरिमर्दनः।  
ब्रह्मण्यो दैवतपरः श्रीमान्परपुरञ्जयः ॥  
नलो नाम नृपश्रेष्ठो देवराजसमद्युतिः।  
मम भर्ता विशालाक्षः पूर्णेन्दुवदनोऽरिहा ॥  
आहर्ता क्रतुमुख्यानां वेदवेदाङ्गपारगः।  
सपत्नानां मृधे हन्ता रविसोमसमप्रभः ॥  
स कैश्चिन्निकृतिप्रज्ञैरनार्यैरकृतात्मभिः।  
आहृय पृथिवीपालः सत्यधर्मपरायणः।  
देवनेकुशलैर्जिह्मैर्जितो राज्यं वसूनि च ॥  
तस्य मामवगच्छध्वं भार्यां राजर्पभस्य वै।  
दमयन्तीति विख्यातां भर्तुर्दर्शनलालसाम् ॥  
सा वनानि गिरींश्चैव सरांसि सरितस्तथा।  
पल्वलानि च सर्वाणि तथाऽरण्यानि सर्वशः ॥  
अन्वेपमाणआ भर्तारं नलं रणविशारदम्।  
महात्मानं कृतास्त्रं च विचरामीह दुःखिता ॥  
कच्चिद्भगवतां रम्यं तपोवनमिदं नृपः।  
भवेत्प्राप्तो नलो नाम निपधानां जनाधिपः ॥  
यत्कृतेऽहमिदं दुःखं प्रपन्ना भृशदारुणम्।  
वनं प्रतियं धोरं शार्दूलमृगसेवितम् ॥  
यदि कैश्चिदहोरात्रैर्न द्रक्ष्यामि नलं नृपम्।  
आत्मानं श्रेयसा योक्ष्ये देहस्यास्य विमोक्षणात् ॥  
कोनु मे जीवितेनार्थस्तमृते पुरुषर्षभम्।  
कथं भविष्याम्यद्याहं भर्तृशोकाभिपीडिता ॥  
तथा विलपतीमेकामरण्ये भीमनन्दिनीम्।  
दमयन्तीमथोचुस्ते तापसाः सत्यवादिनः ॥  
उदर्कस्तव कल्याणि कल्याणो भविता शुभे।  
वयं पश्याम तपसा क्षिप्रं द्रक्ष्यसि नैषधम् ॥  
निपधानामधिपतिं नलं रिपुनिपातिनम्।  
भैमि धर्मभृतां श्रेष्ठं द्रक्ष्यसे विगतज्वरम् ॥  
विमुक्तं सर्वपापेभ्यः सर्वरत्नसमन्वितम्।  
तदेव नगरं श्रेष्ठं प्रशासतमरिन्दमम् ॥  
द्विपतां भयकर्तारं सुहृदां शोकनाशनम्।  
पतिमेष्यसि कल्याणि कल्याणाभिजनं नृपम् ॥  
एवमुक्त्वा नलस्येष्टां महिषीं पार्थिवात्मजाम्।  
अन्तर्हितास्तापसास्ते साग्निहोत्राश्रमास्तथा ॥  
सा दृष्ट्वा महदाश्चर्यं विस्मिता ह्यभवत्तदा।  
दमयन्त्यनवद्याङ्गी वीरसेननृपस्नुषा ॥  
`चिन्तयामास वैदर्भी किमेतद्दृष्टवत्यहम्' ॥  
किन्नु स्वप्नो मया दृष्टः कोऽयंविधिरिहाभवत्।  
क्वनु ते तापसाः सर्वे क्व तदाश्रममण्डलम् ॥  
क्व सा पुण्यजला रम्या नदी द्विजनिषेविता।  
क्वनु ते ह नगा हृद्याः फलपुष्पोपशोभिताः ॥  
`इत्येवं नरशार्दूल विस्मिता कमलेक्षणा।'  
ध्यात्वा चिरं भीमसुता दमयन्ती शुचिस्मिता।  
भर्तृशोकपरा दीनाविवर्णवदनाऽभवत् ॥  
सा गत्वाऽथापरां भूमिं बाष्पसन्दिग्धया गिरा।  
विललापाश्रुपूर्णाक्षी दृष्ट्वाऽशोकतरुं ततः ॥  
उपगम्य तरुश्रेष्ठमशोकं पुष्पितं वने।  
पल्लवापीडितं हृद्यं विहङ्गैरनुनादितम् ॥  
अहो बतायमगमः श्रीमानस्मिन्वनान्तरे।  
आपीडैर्बहुभिर्भाति श्रीमान्पर्वतराडिव ॥  
विशोकां कुरु मां क्षिप्रमशोक प्रियदर्शन।  
वीतशोकभयाबाधं कच्चित्त्वं दृष्टवान्नृपम् ॥  
नलं नामारिदमनं नमयन्त्याः प्रियं पतिम्।  
निमधानामधिपतिं दृष्टवानसि मे प्रियम् ॥  
एकवस्त्रार्धसंवीतं सुकुमारतनुत्वचम्।  
व्यसनेनार्दितं वीरमरण्यमिदमागतम् ॥  
यथा विशोका गच्छेयमशोकनग तत्कुरु।  
सत्यनामा भवाशोक मम शोकविनाशनात् ॥  
एवंसाऽशोकवृत्तं तमार्ता वै परिगम्य ह।  
जगाम दारुणतरं देशं भैमी वराङ्गना ॥  
सा ददर्श नागान्नैकान्नैकाश्च सरितस्तथा।  
नैकांश्च पर्वतान्रम्यान्नैकांश्च मृगपक्षिणः ॥  
कन्दरांश्च नितम्बांश्च नदीश्चाद्भुतदर्शनाः।  
ददर्श तान्भीमसुता पतिमन्वेषती तदा ॥  
गत्वा प्रकृष्टमध्वानं दमयन्ती शुचिस्मिता।  
ददर्शाथ महासार्थं हस्त्यश्वरथसङ्कुलम् ॥  
उत्तरन्तं नदीं रम्यां प्रसन्नसलिलां शुभाम्।  
सुशीततोयां विस्तीर्णां ह्रदिनीं वेतसैर्वृताम् ॥  
प्रोद्धुष्टां क्रौञ्चकुररैश्चक्रबाकोपकूजिताम्।  
कूर्मग्राहझवाकीर्णां विपुलद्वीपशोभिताम् ॥  
सा दृष्ट्वैव महासार्थं नलपत्नी यशस्विनी।  
उपसर्प्य वरारोहा जनमध्यं विवेश ह ॥  
उन्मत्तरूपा शोकार्ता तथा वस्त्रार्धसंवृता।  
कृशा विवर्णा मलिना पांसुध्वस्तशिरोरुहा ॥  
तां दृष्ट्वा तत्रमनुजाः केचिद्भीताः प्रदुद्रुवुः।  
केचिच्चिन्तापरास्तस्थुः केचित्तत्रविचुक्रुशुः ॥  
प्रहसन्ति स्म तां केचिदभ्यसूयन्ति चापरे।  
कुर्वन्त्यस्यान्दयाङ्केचित्पप्रच्छुश्चापि भारत ॥  
काऽसि कस्यासि कल्याणि किं वा मृगयसे वने।  
त्वां दृष्ट्वा व्यथिताः स्मेह कच्चित्त्वमसिं मानुषी ॥  
वद सत्यं वनस्यास्य पर्वतस्याथवा दिशः।  
देवता त्वं हि कल्याणि त्वां वयं शरणं गताः ॥  
यक्षी वा राक्षसी वा त्वमुताहोसि सुराङ्गना।  
सर्वथाकुरु नः स्वस्ति रक्ष चास्माननिन्दिते ॥  
यथाऽयंसर्वथा सार्थः क्षेमी शीघ्रमितो व्रजेत्।  
तथा विधत्स्व कल्याणि यथा श्रेयो हि नो भवेत् ॥  
तथोक्ता तेन सार्थेन दमयन्ती नृपात्मजा।  
प्रत्युवाच ततः साध्वी भर्तृव्यसनपीडिता ॥  
सार्तवाहं च सार्थं च जना ये चात्र केचन।  
युवस्थविरबालाश् सार्थस्य च पुरोगमाः ॥  
मानुषीं मां विजानीत मनुजाधिपतेः सुताम्।  
नृपस्नुषां राजभार्यां भर्तृदर्शनलालसाम् ॥  
विदर्भराण्मम पिता भर्ता राजा च नैषधः।  
नलोनाम महाभागस्तं मार्गाम्यपराजितम् ॥  
यदि जानीत नृपतिं क्षिप्रं शंसत मे प्रियम्।  
नलं पुरुषशार्दूलममित्रगणसूदनम् ॥  
तामुवाचानवद्याङ्गीं सार्थस्य महतः प्रभुः।  
सार्थवाहः शुचिर्नाम शृणु कल्याणि मद्वचः ॥  
अहं सार्थस्य नेता वै सार्थवाहः शुचिस्मिते।  
मनुष्यं नलनामानं न पश्यामि यशस्विनि ॥  
कुञ्जरद्वीपिमहिषशार्दूलर्क्षमृगानपि।  
पश्याम्यस्मिन्वने कृत्स्ने ह्यमनुष्यनिषेविते ॥  
ऋते त्वां मानुषीं मर्त्यं न पश्यामि महावने।  
तथा नो यक्षराडद्य मणिभद्रः प्रसीदतु ॥  
साऽब्रवीद्वणिजः सर्वान्सार्थवाहं च तं ततः।  
क्वनु यास्यति सार्थोऽयमेतदाख्यातुमर्हसि ॥  


सार्तवाह उवाच।  

सार्थोऽयं चेदिराजस्य सुबाहोः सत्यदर्शिनः।  
क्षिप्रं जनपदं गन्ता लाभाय मनुजात्मजे ॥  
इति श्रीमन्महाभारते अरण्यपर्वणि नलोपाख्यानपर्वणि एकषष्टितमोऽध्यायः ॥61॥  

## टिप्पणयः

प्रतिभयं भीषणम्।  
झिल्लिका तीक्ष्णशब्दः पतङ्गविशेषः ॥  
ब्रह्मण्यः ब्रह्मणि ब्राह्मणजातौ वेदे वैदिककर्मणि परमात्मनि वा साधुः ॥  
सुद्विजानना शोभनदन्तयुक्तमुखी।  
सुप्रतिष्ठा सुजघना ॥  
वीरसेनसुतस्य नलस्य प्रिया ॥  
सधूतैर्निकृतिप्रज्ञैरकल्याणैर्नराधमैरिति क. पाठः ॥  
श्रेयसा मोक्षेण योक्ष्ये योजयिष्ये।  
योगबलेन देहे त्यक्त्वा मोक्षं प्राप्स्ये इत्यर्तः ॥  
उदर्कः उत्तरकालः ॥  
पल्लवैः आपीडितं भूषितम् ॥  
अगमः वृक्षः।  
आपीडैः पुष्पफलादिरूपैरलङ्कारैः ॥  
महासार्थं महान्तं जनसमूहम् ॥  
वरारोहा विस्तीर्णजघना ॥  
पांसुयुक्ताः ध्वस्ताः मुक्तबन्धाश्च शिरोरुहाः केशा यस्याः ॥  
मार्गामि अन्वेषयामि ॥  

###### अरण्यपर्व \- अध्याय 062

### ॥  
श्रीः ॥  

## 3.62. अध्यायः 062

## विषयाः

दमयन्त्या सार्थेन सह चेदिराजपुरम्प्रति प्रस्तानम् ॥1॥  
वनमध्ये सरस्तीरशायिनि सार्थे निशीथे पानीयपानायागतगजयूथनिहतभूयिष्ठे दिष्टया दमयन्त्या अपि शेषीकारः ॥2॥  
हतावशिष्टेन जनेन सह चेदिराजपुरं गताया दमयन्त्या राजमात्रा स्वान्तःपुराधिवासनम् ॥3॥  

## पाठः



बृहृदश्व उवाच।  

सा तच्छ्रुत्वाऽनवद्याङ्गी सार्थवाहवचस्तदा।  
जगाम सह तेनैव सार्थेन पतिलालसा ॥  
अथ काले बहुतिथे वने महति दारुणे।  
तटाकं सर्वतोभद्रं पद्मसौगन्धिकायुतम् ॥  
ददृशुर्वणिजो रम्यं प्रभूतयवसेन्धनम्।  
बहुमूलफलोपेतं नानापक्षिनिषेवितम् ॥  
तं दृष्ट्वा मृष्टसलिलं मनोहारि सुशीतलम्।  
सुपरिश्रान्तवाहास्ते निवेशाय मनो दधुः ॥  
सम्मते सार्थवाहस्य विविशुर्वनमुत्तमम्।  
उवास सार्थः सुमहान्निशामासाद्य पद्मिनीम् ॥  
अथार्धरात्रसमये निःशब्दे तिमिरे तदा।  
सुप्ते सार्थे परिश्रान्ते हस्तियूथमुपागमत्।  
पानीयार्थं गिरितटान्मदप्रस्रवणाविलम् ॥  
\[अथापश्यत सार्थं तं सार्थजान्सुबहून्गजान् ॥  
ते तान्ग्राम्यगजान्दृष्ट्वा सर्वे वनगजास्तदा।  
समाद्रवन्त वेगेन जिघांसन्तो मदोत्कटाः ॥  
तेषामापततां वेगः करिणां दुःसहोऽभवत्।  
नगाग्रादिव शीर्णानां शृङ्गाणां पततां क्षितौ।  
स्पन्दतामपि नागानां मार्गा नष्टा वनोद्भवाः ॥\]  
मार्गं संरुद्ध्य संसुप्तं पद्मिन्याः सार्थमुत्तमम्।  
ते तं ममर्दुः सहसा वेष्टमानं महीतले ॥  
महारवं प्रमुञ्चतो वद्ध्यन्ते शरणार्थिनः।  
वनगुल्मांश्च धावन्तो निद्रया महतो भयात् ॥  
केचिद्दन्तैः करैः केचित्केचित्पद्भ्यां हता गजैः ॥  
निहतोष्ट्राश्वबहुलाः पदातिजसङ्कुलाः।  
भयादाधावमानाश् परस्परहतास्तदा ॥  
घोरान्नादान्विमुञ्चन्तो निपेतुर्धरणीतले।  
वृक्षेष्वासज्यसम्भग्नाः पतिता विषमेषु च ॥  
एवम्प्रकारैर्बहुभिर्दैवेनाक्रम्य हस्तिभिः।  
राजन्विनिहतं सर्वं समृद्धं सार्थमण्डलम् ॥  
आरावः सुमहांश्चासीत्रैलोक्यभयकारकः।  
एषोऽग्निरुत्थितः कष्टस्त्रायध्वं धावताऽधुना ॥  
रत्नराशिर्विशीर्णोऽयं गृह्णीध्वं किं प्रधावत।  
सामान्यमेतद्द्रविणं न मिथ्या वचनं मम ॥  
पुनरेवाभिधास्यामि चिन्तयध्वं सुकातराः।  
एवमेवाभिभाषन्तो विद्रवन्ति भयात्तदा ॥  
तस्मिंस्तथा वर्तमाने दारुणे जनसङ्क्षये।  
दमयन्ती च बुबुधे भयसन्त्रस्तमानसा।  
अपश्यद्वैशसं तत्र सर्वलोकभयङ्करम् ॥  
अदृष्टपूर्वं तद्दृष्ट्वा बाला पद्मनिभेक्षणा।  
संसक्तवदनाश्वासा उत्तस्थौ भयविह्वला ॥  
ये तु तत्र विनिर्मुक्ताः सार्थात्केचिदविक्षताः।  
तेऽब्रुवन्सहिताः सर्वे कस्येदं कर्मणः फलम् ॥  
नूनं न पूजितोऽस्माभिर्मणिभद्रो महायशाः।  
तथा यक्षाधिपः श्रीमान्न वै वैश्रवणः प्रभुः ॥  
न पूजा विघ्रकर्तॄणामथवा प्रथमं कृता ॥  
शकुनानां फलं वाऽथ विपरीतिमिदं ध्रुवम्।  
ग्रहा न विपरीतास्तु किमन्यदिदमागतम् ॥  
अपरे त्वब्रुवन्दीना ज्ञातिद्रव्यविनाकृता।  
याऽसावद्य महासार्थे नारी ह्युन्मत्तदर्शना ॥  
प्रविष्टा विकृताकारा कृत्वा रूपममानुषम्।  
तयैवं विहिता पूर्वं माया परमदारुणा ॥  
राक्षसी वा ध्रुवं यक्षी पिशाची वा भयङ्करी।  
तस्याः सर्वमिदं पापं नात्र कार्या विचारणा ॥  
यदि पश्याम तां पापां सार्थघ्नीं नैकदुःखदाम्।  
लोष्टभिः पांसुभिश्चैव तृणैः काष्ठैश्च मुष्टिभिः।  
अवश्यमेव हन्यामः सार्थस्य किल कृत्यकाम् ॥  
दमयन्ती तु तच्छ्रुत्वा वाक्यं तेषां सुदारुणम्।  
ह्रीता भीता च संविग्रा प्राद्रवद्यत्र काननम् ॥  
आशङ्कमाना तत्पापमात्मानं पर्यदेवयत् ॥  
अहो ममोपरि विधेः संरम्भो दारुणो महान्।  
नानुबध्नाति कुशलं कस्येदं कर्मणः फलम् ॥  
न स्मराम्यशुभं किञ्चित्कृतं कस्यचिदण्वपि।  
कर्मणा मनसा वाचा कस्येदं कर्मणः फलम् ॥  
नूनं जन्मान्तरकृतं पापां माऽऽपतितं महत्।  
अपश्चिमामिमां कष्टामापदं प्राप्तवत्यहम् ॥  
भर्तृराज्यापहरणं स्वजनाच्च रपराजयः।  
भर्त्रा सह वियोगश्च तनयाभ्यां च विच्युतिः।  
निर्नाथता वने वासो बहुव्यालनिषेविते ॥  
अथापरेद्युः सम्प्राप्ते हतशिष्टा जनास्तदा।  
वनगुल्माद्विनिष्क्रम्य शोचन्ते वैशसं कृतम्।  
भ्रातरं पितरं पुत्रं सखायं च नराधिप ॥  
`हन्यमाने तदा सार्थे दमयन्ती शुचिस्मिता।  
ब्राह्मणैः सहिता तत्रवने तु न विनाशिता ॥'  
अशोचत्तत्र वैदर्भी किन्नु मे दुष्कतं कृतम्।  
योपि मे निर्जनेऽरण्ये सम्प्राप्तोऽयं जनार्णवः ॥  
स हतो हस्तियूथेन मन्दभाग्यान्ममैव तत्।  
प्राप्तव्यं सुचिरं दुःखं नूनमद्यापि वै मया ॥  
नाप्राप्तकालो म्रियते श्रुतं वृद्धानुशासनम्।  
या नाहमद्य मृदिता हस्तियूथेन दुःखिता ॥  
न ह्यदैवकृतङ्किञ्चिन्नराणामिह विद्यते।  
न च मे बालभावेऽपि किञ्चित्पापकृतं कृतम् ॥  
कर्मणा मनसा वाचा यदिदं दुःखमागतम्।  
मन्ये स्वयंवरकृतेलोकपाला समागताः ॥  
प्रत्याख्याता मया तत्र नलस्यार्थाय देवताः।  
नूनं तेषां प्रभावेन वियोगं प्राप्तवत्यहम् ॥  
एवमादीनि दुःखार्ता सा विलप्य वराङ्गना।  
प्रलापानि तदा तानि दमयन्ती पतिव्रता ॥  
हतशेषैः सह तदा ब्राह्मणैर्वेदपारगैः।  
अगच्छद्राजशार्दूल दुःखशोकपरायणा ॥  
गच्छन्ती सा चिराद्बाला पुरमासादयन्महत्।  
सायाह्नि चेदिराजस् सुबाहोः सत्यवादिनः ॥  
`सा तु तच्चारुसर्वाङ्गी सुबाहोस्तुङ्गगोपुरम्।'  
वस्त्रार्धेन च संवीता प्रविवेश पुरोत्तमम् ॥  
तां विह्वलां कृशां दीनां मुक्तकेशीममार्जिताम्।  
उन्मत्तामिव गच्छन्तीं ददृशुः पुरवासिनः ॥  
प्रविशन्तीं तु तां दृष्ट्वा चेदिराजपुरीं तदा।  
अनुजग्मुस्तत्र बाला ग्रामिपुत्राः कुतूहलात् ॥  
सा तैः परिवृताऽगच्छत्समीपं राजवेश्मनः।  
तां प्रासादगताऽपश्यद्राजमाता जनैर्वृताम् ॥  
धात्रीमुवाच च्छैनामानयेह ममान्तिकम्।  
जनेन क्लिश्यते बाला दुःखिता शरणार्थिनी ॥  
तादृग्रूपं च पश्यामि विद्योतयति मे गृहम्।  
उन्मत्तवेषा कल्याणी श्रीरिवायतलोचना ॥  
सा जनं वारयित्वा तं प्रासादतलमुत्तमम्।  
आरोप्य विस्मिता राजन्दमयन्तीमपृच्छत ॥  
एवमप्यसुखाविष्टा बिभर्षि परमं वपुः।  
भासि विद्युदिवाभ्रेषु शंस मे काऽसिकस्य वा ॥  
न हि ते मानुषं रूपं भूषणैरपि वर्जितम्।  
असहाया नरेभ्यश्च नोद्विजस्यमरप्रभे ॥  
तच्छ्रुत्वा वचनं तस्या भैमी वचनमब्रवीत्।  
मानुषीं मां विजानीहि भर्तारं समनुव्रताम् ॥  
सैरन्ध्रीं जातिसम्पन्नां भुजिष्यां कामवासिनीम्।  
फलमूलाशनामेकां यत्रसायम्प्रतिश्रयाम् ॥  
असङ्ख्येयगुणो भर्ता मां च नित्यमनुव्रतः।  
भक्ताऽहमपि तं वीरं छायेवानुगता पथि ॥  
तस्य दैवात्प्रसङ्गोऽभूदतिमात्रं सुदेवने।  
द्यूते स निर्जितश्चैव वनमेक उपेयिवान् ॥  
तमेकवसनच्छन्नमुन्म्तमिव विह्वलम्।  
आश्वासयन्ती भर्तारमहमप्यगमं वनम् ॥  
स कदाचिद्वने वीरः कस्मिंश्चित्कारणान्तरे।  
क्षुत्परीतस्तु विमना वासश्चैकं व्यसर्जयत् ॥  
तमेकवसना नग्नमुन्मत्तवदचेतसम्।  
अनुव्रजन्ती बहुला न स्वपामि निशाः सदा ॥  
ततो बहुतिथे काले सुप्तामुत्सृज्य मां क्वचित्।  
वाससोऽर्धं परिच्छिद्य त्यक्तवान्मामनागसम् ॥  
तं मार्गमाणा भर्तारं दह्यमाना दिवानिशम्।  
न विन्दाम्यमरप्रख्यं प्रियं प्राणेश्वरं प्रभुम् ॥  
`इत्युक्त्वा साऽनवद्याङ्गी राजमातरमप्युत।  
स्थिताऽश्रुपरिपूर्णाक्षी वेपमाना सुदुःखिता' ॥  
तामश्रुपरिपूर्णाक्षीं विलपन्तीं तथा बहु।  
राजमाताऽब्रवीदार्ता भैमीमार्तस्वरां स्वयम् ॥  
वस त्वमिह कल्याणि प्रीतिर्मे परमा त्वयि।  
मृगयिष्यन्ति ते भद्रे भर्तारं पुरुषा मम ॥  
अपि वा स्वयमागच्छेत्परिधावन्नितस्ततः।  
इहैव वसती भद्रे भर्तारमुपलप्स्यसे ॥  
राजमातुर्वचः श्रुत्वा दमयन्ती वचोऽब्रवीत्।  
समयेनोत्सहे वस्तुं त्वि वीरप्रजायिनि ॥  
उच्छिष्टं नैव भुञ्जीयां न कुर्यां पादधावनम्।  
न चाहं पुरुषानन्यान्प्रभाषेयं कथञ्चन ॥  
प्रार्थयेद्यदि मां कश्चिद्दण्ड्यस्ते स पुमान्भवेत्।  
वध्यश्च ते सकृन्मन्द इतिमे व्रतमाहितम् ॥  
भर्तुरन्वेषणार्थं तु पश्येयं ब्राह्मणानहम्।  
यद्येवमिह वत्स्यामि त्वत्सकाशे न संशयः।  
अतोऽन्यथा न मे वासो वर्तते हृदये क्वचित् ॥  
इत्युक्ता दमयन्त्या तु राजमातेदमब्रवीत्।  
सर्वमेतत्करिष्यामि दिष्ट्या ते व्रतमीदृशम् ॥  
एवमुक्त्वा ततो भैमीं राजमाता विशाम्पते।  
उवाचेदं दुहितरं सुनन्दां नाम भारत ॥  
सैरन्ध्रीमभिजानीष्व सुनन्दे देवरूपिणीम्।  
वयसा तुल्यतां प्राप्ता सखी तव भवत्वियम्।  
एतया सह मोदस्व निरुद्विग्रमना सदा ॥  
ततः परमसंहृष्टा सुनन्दा गृहणागमत्।  
दमयन्तीमुपादाय सखीभिः परिवारिता ॥  
सहसा न्यवसद्राजन्राजपुत्र्या सुनन्दया।  
चिन्तयन्ती नलं वीरमनिशं वामलोचना ॥  
इति श्रीमन्महाभारते अरण्यपर्वणि नलोपाख्यानपर्वणि द्विषष्टितमोऽध्यायः ॥62॥  

## टिप्पणयः

यवसं घासः ॥  
श्रान्तवाहाः श्रान्तवाहनाः।  
निवेशाय वासाय ॥  
पद्मिन्याः सरस्याः ॥  
कृत्यैव कृत्यका।  
कुत्सिता कृत्या कृत्यकेति वा ताम् ॥  
अपश्चिमां अपरावर्तिनीम् ॥  
पापकृतम्पापं कर्म ॥  
अमार्जितां धूसरवेणीम् ॥  
भूजिष्यां दासीं।  
कामवासिनीं यत्रकाम इच्छा तत्रैव वसन्तीम्।  
यत्र सायङ्कालस्तत्रैव प्रतिश्रयो गृहं यस्यास्ताम् ॥  
भर्तारमपि तं वीरं सीतेवानुगता सदेति क. पाठः।  
अहं चानुगता वीरं छायेवानपगा सदेति ध. पाठः ॥  
हेवीरप्रजायिनि वीरानेव प्रजायते सूते सा वीरप्रजायीनी ॥  
यद्येवमिह वस्तव्यं वसाम्यहमसंशयमिति ध. पाठः ॥  

###### अरण्यपर्व \- अध्याय 063

### ॥  
श्रीः ॥  

## 3.63. अध्यायः 063

## विषयाः

दमयन्तीं परित्यज्याटव्यामटन्तं नलम्प्रति वनवह्निवेष्टितेन कर्कोटकेनात्मपरिरक्षणप्रार्थना ॥1॥  
नलेन दावाग्नितो मोचितेन कर्कोटकेन नलगात्रे दंशनेन वैरूप्यापादनम् ॥2॥  
तथा निजरूपाविष्करणेच्छायां स्वस्मरणेन वासोवसनविधानपूर्वकं वस्त्रप्रदानम् ॥3॥  

## पाठः



बृहदश्व उवाच।  

उत्सृज्य दमयन्तीं तु नलो राजा विशाम्पते।  
ददर्श दावं दह्यन्तं महान्तं गहने वने ॥  
तत्र सुश्राव शब्दंवै मध्ये भूतस्य कस्यचित्।  
अभिधाव नलेत्युच्चैः पुण्यश्लोकेति चासकृत् ॥  
मा भैरिति नलश्चोक्त्वा मध्यमग्नेः प्रविश्य तम्।  
दद्रश नागराजानं शयानं कुण्डलीकृतम् ॥  
स नागः प्रञ्जलिर्भूत्वा वेपमानो नलं तदा।  
उवाच मां विद्धिराजन्नागं कर्कोटकं नृप ॥  
मया प्रलब्धो ब्रह्मर्षिरनागाः सुमहातपाः।  
तेन मन्युपरीतेन शप्तोस्मि मनुजाधिप ॥  
तिष्ठ त्वं स्थावर इव यावदेति नलः क्वचित्।  
इतो नेतासि तत्स त्वं शापान्मोक्ष्यसि मत्कृतात् ॥  
तस्य शापान्न शक्नोमि पदाद्विचलितुं पदम्।  
उपदेक्ष्यामि ते श्रेयस्त्रातुमर्हति मां भवान् ॥  
सखा च ते भविष्यामि मत्समो नास्ति पन्नगः।  
लघुश्च ते भविष्यामि शीघ्रमादाय गच्छ माम् ॥  
एवमुक्त्वा स नागेन्द्रो बभूवाङ्गुष्ठमात्रकः।  
दं गृहीत्वा नलः प्रायाद्देशं दावविवर्जितम् ॥  
आकाशदेशमासाद्य विमुक्तं कृष्णवर्त्मना।  
उत्स्रष्टुकामं तं नागः पुनः कर्कोटकोऽब्रवीत् ॥  
पदानि गणयन्गच्छ स्वानि नैषध कानिचित्।  
तत्रतेऽहं महाबाहो श्रेयो धास्यामि यत्परम् ॥  
ततः सङ्ख्यातुमारब्धमदशद्दशमे पदे।  
तस्य दष्टस्य तद्रूपं क्षिप्रमन्तरधीयत ॥  
स दृष्ट्वा विस्मितस्तस्थावात्मानं विकृतं नलः।  
स्वरूपधारिणं नागं ददर्श स महीपतिः ॥  
ततः कर्कोटको नागः सान्त्वयन्नलमब्रवीत्।  
मया तेऽन्तर्हितं रूपं न त्वां विद्युर्जना इति ॥  
यत्कृते चासि निकृतो दुःखेन महता नल।  
विषेण स मदीयेन त्वयि दुःखं निवत्स्यति ॥  
विषेण संवृतैर्गात्रैर्यावत्त्वां न विमोक्ष्यति।  
तावत्तु त्वां महाराज क्लेशेऽस्मिन्स नियोक्ष्यति ॥  
अनागा येन निकृतस्त्वमनर्हो जनाधिप।  
क्रोधादसूययित्वा तं रक्षा मे भवतः कृता ॥  
न ते भयं नरव्याघ्र दंष्ट्रिभ्यः शत्रुतोपि वा।  
ब्रह्मवित्त्वं च भविता मत्प्रसादान्नराधिप ॥  
राजन्विषनिमित्ता च न ते पीडा भविष्यति।  
सङ्ग्रामेषु न राजेन्द्रशश्वज्जयमवाप्स्यसि ॥  
गच्छ राजन्नितः सूतो बाहुकोऽहमिति ब्रुवन्।  
समीपमृतुपर्णस्य स हि वेदाक्षनैपुणम् ॥  
अयोध्यां नगरीं रम्यामद्य वै निषधेश्वर।  
स तेऽक्षहृदयं दाता राजाऽश्वहृदयेन वै ॥  
इक्ष्वाकुकुलजः श्रीमान्मित्रं चैव भविष्यति।  
भविष्यसि यदाऽक्षज्ञः श्रेयसा योक्ष्यसे तदा ॥  
संयोक्ष्यसे स्वदारैस्त्वं मा स्म शोके मनः कृथाः।  
राज्येन तनयाभ्यां च सत्यमेतद्ब्रवीमि ते ॥  
स्वं रूपं च यदा द्रष्टुमिच्छेथास्त्वं नराधिप।  
संस्मर्तव्यस्तदा तेऽहंवासश्चदं विवासयेः ॥  
अनेन वाससाच्छन्नः स्वं रूपं प्रतिपत्स्यसे।  
इत्युक्त्वा प्रददौ तस्मै दिव्यं वासोयुगं तदा ॥  
एवं नलं च सन्दिश्य वासो दत्ताव च कौरव।  
नागराजस्ततो राजंस्तत्रैवान्तरधीयत ॥  
इति श्रीमन्महाभारते अरण्यपर्वणि नलोपाख्यानपर्वणि त्रिषष्टितमोऽध्यायः ॥63॥  

## टिप्पणयः

लघुगुरुत्वरहितः ॥  
दावविवर्जितं बह्निहीनम् ॥  
दशेत्युक्तेऽदशत्।  
आज्ञां विना नागो न दशतीति भावः स कलिः।  
इदं दमयन्त्या दत्तस्य शापस्य फलं कलिर्भुङ्क्ते इति भावः ॥  
अनागाः निरपराधः।  
निकृतो वञ्चितः।  
मे मया ॥  
ब्रह्मविद्भ्यश्च भवितेति झ. पाठः ॥  
अक्षहृदयं द्यूते जयावहम्।  
अश्वहृदयेन विद्यया विद्यां परिवर्तयेदित्यर्थः ॥  
निवासयेः परिधेहि ॥  

###### अरण्यपर्व \- अध्याय 064

### ॥  
श्रीः ॥  

## 3.64. अध्यायः 064

## विषयाः

कर्कोटकवचनान्नलेनायोध्यायां बाहुक इति स्वनामनिर्देशपूर्वकमृतुपर्णनृपसमीपोपसर्पणम् ॥1॥  
ऋतुपर्णेन तस्य सारथ्ये नियोजनम् ॥2॥  

## पाठः



बृहदश्व उवाच।  

तस्मिन्नन्तर्हिते नागे प्रययौ नैषधो नलः।  
ऋतुपर्णस्य नगरं प्राविशद्दशमेऽहनि ॥  
स राजानमुपातिष्ठद्बाहुकोऽहमिति ब्रुवन्।  
अश्वानां वाहने युक्तः पृथिव्यां नास्ति मत्समः ॥  
अर्थकृच्छ्रेषु चैवाहं प्रष्टव्यो नैपुणेषु च।  
अन्नसंस्कारमपि च जानाम्यन्यैर्विशेषतः ॥  
यानि शिल्पानि लोकेऽस्मिन्यच्चैवान्यत्सुदुष्करम्।  
सर्वं यतिष्ये तत्कर्तुमृतुपर्ण भरस्व माम् ॥  
`इत्युक्तः स नलेनाथ ऋतुपर्णो नराधिपः।  
उवाच सुप्रीतमनास्तं प्रेक्ष्य च महीपते' ॥  
वसबाहुक भद्रं ते सर्वमेतत्करिष्यसि।  
शीघ्रयाने सदा बुद्धिर्ध्रियते मे विशेषतः ॥  
स त्वमातिष्ठ योगं तं येन शीध्रां हया मम।  
भवेयुरश्वाध्यक्षोसि वेतनं ते शतंशतम् ॥  
त्वामुपस्थास्यतश्चैव नित्यं वार्ष्णेयजीवलौ।  
एताभ्यां रंस्यसे सार्धं वस वै मयि बाहुक ॥  


बृहदश्व उवाच।  

एवमुक्तो नलस्तेन न्यवसत्तत्रपूजितः।  
ऋतुपर्णस्य नगरे सहवार्ष्णेयजीवलः ॥  
स वै तत्रावसद्राजा वैदर्भीमनुचिन्तयन्।  
सायंसायं सदा चेमं श्लोकमेकं जगाद ह ॥  
क्व नु सा क्षुत्पिपासार्ता श्रान्ता शेते तपस्विनी।  
स्मरन्ती तस्य मन्दस्य कं वाऽऽसाद्योपतिष्ठति ॥  
एवं ब्रुवन्तं राजानं निशायां जीवलोऽब्रवीत्।  
कामेनां शोचसे नित्यं श्रोतुमिच्छामि बाहुक।  
आयुष्मन्कस्य वा नारी यामेवमनुशोचसि ॥  
तमुवाच नलो राजा मन्दप्रज्ञस्य कस्यचित्।  
आसीद्बहुमता नारी तस्या दृढतरश्च सः ॥  
स वै केनचिदर्थेन तया मन्दो व्ययुज्यत।  
विप्रयुक्तः स मन्दात्मा भ्रमत्यसुखपीडितः ॥  
दह्यमानः स शोकेन दिवारात्रमतन्द्रितः।  
निशाकाले स्मरंस्तस्याः श्लोकमेकं स्म गायति ॥  
स विभ्रमन्महीं सर्वां क्वचिदासाद्य किञ्चन।  
वसत्यनर्हस्तद्दुःखं भूय एवानुसंस्मरन् ॥  
सा तु तं पुरुषं नारी कृच्छेऽप्यनुगता वने।  
त्यक्ता तेनाल्पभाग्येन दुष्करं यदि जीवति ॥  
एका बालाऽनभिज्ञा च मार्गमाणाऽतथोचिता।  
क्षुत्पिपासापरीताङ्गी दुष्करं यदि जीवति ॥  
श्वापदाचरिते नित्यं वने महति दारुणे।  
त्यक्ता तेनाल्पभाग्येन मन्दप्रज्ञेन मारिष ॥  
इत्येवं नैषधो राजा दमयन्तीमनुस्मरन्।  
अज्ञातवासं न्यवसद्राज्ञस्तस्य नवेशने ॥  
इति श्रीमन्महाभारते अरण्यपर्वणि नलोपाख्यानपर्वणि चतुःषष्टितमोऽध्यायः ॥64॥  

## टिप्पणयः

मारिष आर्य ॥  

###### अरण्यपर्व \- अध्याय 065

### ॥  
श्रीः ॥  

## 3.65. अध्यायः 065

## विषयाः

भीमराजेन नलदमयन्त्यन्वेषणाय नानादेशेषु ब्राह्मणानां प्रस्थापनम् ॥1॥  
सुदेवनाम्ना विप्रेण चेदिराजगृहे दमयन्तीदर्शनम् ॥2॥  
विप्रेण सह सबाष्पं भाषमाणां दमयन्तीं दृष्ट्वा राजमात्रा विप्रम्प्रति दमयन्तीकुलशीलादिप्रश्नः ॥3॥  

## पाठः



बृहद्श्व उवाच।  

हृतराज्ये नले भीमः सभार्येऽदर्शनं गते।  
`चिन्तयामास बहुशः सहामात्यैर्नराधिपः ॥  
समाहूय द्विजान्सर्वानिदं वचनमब्रवीत्।  
अग्रहारं च दास्यामिग्रामं नगरसम्मितम् ॥  
दमयन्तीं नलं चैव पर्यन्वेषति यो द्विजः।  
गवां शतसहस्राणि दाता तस्मै द्विजातये ॥  
इत्युक्त्वा ब्राह्मणान्सर्वान्समाहूय द्विजोत्तमान्।  
प्रस्थापयामास तदा तयोर्दर्शनकाङ्क्षया' ॥  
सन्दिदेश च तान्भीमो वसु दत्ता च पुष्कलम्।  
मृगयध्वं नलं चैव दमयन्तीं च मे सुताम् ॥  
अस्मिन्कर्मणि निष्पन्ने विज्ञाते निषधाधिपे।  
गवां सहस्रं दास्यामि यो वस्तावानयिष्यति ॥  
अग्रहारांश्च दास्यामि ग्रामं नगरसम्मितम्।  
हिरण्यञ्च सुवर्णं च दासीदासं तथैव ॥  
न चेच्छक्याविहानेतुं दमयन्ती नलोऽपि वा।  
ज्ञातमात्रेऽपि दास्यामि गवां दशशतं धनम् ॥  
इत्युक्तास्ते ययुर्हृष्टा ब्राह्मणाः सर्वतो दिशम्।  
पुरराष्ट्राणि चिन्वन्तो नैषधं सह भार्यया।  
नैव क्वापि प्रपश्यन्ति नलं वा भीमपुत्रिकाम् ॥  
ततश्चेदिपुरीं रम्यां सुदेवो नाम वै द्विजः।  
विचिन्वानोऽथ वैदर्भीमपश्यद्राजवेश्मनि ॥  
तयैव राजमाता च ब्राह्मणान्पर्यवेषयत्।  
भोजनार्थे सुदेवोऽपि तत्रैव प्रविवेश ह ॥  
कृशां विवर्णां मलिनां भर्तृशोकपरायणाम्।  
पुण्याहवाचने राज्ञः सुनन्दासहितां स्थिताम् ॥  
मन्दं प्रख्यायमानेन रूपेणाप्रतिमेन ताम्।  
निबद्धां धूमजालेन प्रभामिव विभावसोः ॥  
तां समीक्ष्य विशालाक्षीमधिकं मलिनां कृशाम्।  
तर्कयामास भैमीति कारणैरुपपादयन् ॥  


सुदेव उवाच।  

यथेयं मे पुरा दृष्टा तथारूपेयमङ्गना।  
कृतार्थोस्म्यद्य दृष्ट्वेमां लोककान्तामिव श्रियं ॥  
पूर्णचन्द्राननां श्यामां चारुवृत्तपयोधराम्।  
कुर्वन्तीं प्रभया देवीं सर्वावितिमिरा दिशः ॥  
चारुपद्मविशालाक्षीं मन्मथस्य रतीमिव।  
इष्टां समस्तलोकस्य पूर्णचन्द्रप्रभामिव ॥  
विदर्भसरसस्तस्माद्दैवदोषादिवोद्धृताम्।  
मलपङ्कानुलिप्ताङ्गीं प्रम्लानां नलिनीमिव ॥  
पौर्णमासीमिव निशां राहुग्रस्तनिशाकराम्।  
पतिशोकाकुलां दीनां कृशस्त्रोतां नदीमिव ॥  
विध्वस्तपर्णकमलां वित्रासितविहङ्गमाम्।  
हस्तिहस्तपरिक्लिष्टां व्याकुलामिव पद्मिनीम् ॥  
सुकुमारीं सुजाताङ्गीं रत्नगर्भगृहोचिताम्।  
दह्यमानामिवार्केण मृणालीमिव चोद्धृताम् ॥  
रूपौदार्यगुणोपेतां मण्डनार्हाममण्डिताम्।  
चन्द्रलेखामिव नवांव्योम्नि नीलाभ्रसंवृताम् ॥  
कामभोगैः प्रियैर्हीनां हीनां बन्धुजनेन च।  
देहं धारयतीं दीनं भर्तृदर्शनकाङ्क्षया ॥  
भर्ता नाम परं नार्या भूषणं भूषणैर्विना।  
एषा हि रहिता तेन शोभमाना न शोभते ॥  
दुष्करं कुरुतेऽत्यन्तं हीनो यदनया नलः।  
धारयत्यात्मनो देहं न शोकेनापि सीदति ॥  
इमामसितकेशान्तां शतपत्रायतेक्षणाम्।  
सुखार्हां दुःखितां दृष्ट्वा ममापि व्यथते मनः ॥  
कदा नु खलुः दुःखस्य पारं यास्यति वै शुभा।  
भर्तुः समागमात्साध्वीरोहिणी शशिनो यथा ॥  
अस्या नूनं पुनर्लाभान्नैषधः प्रीतिमेष्यति।  
राजा राज्यपरिभ्रष्टः पुनर्लब्ध्वेव मेदिनीम् ॥  
तुल्यशीलवयोयुक्तां तुल्याभिजनसंवृतम्।  
नैषधोऽर्हति वैदर्भीं तं चेयमसितेक्षणा ॥  
युक्तं तस्याप्रमेयस्य वीर्यसत्ववतो मया।  
समाश्वासयितुं भार्यां पतिदर्शनलालसाम् ॥  
अहमाश्वासयाम्येनां पूर्णचन्द्रनिभाननाम्।  
अदृष्टदुःखां दुःखार्तां ध्यानरोदनतत्पराम् ॥  


बृहदश्व उवाच।  

एवं विमृश्य विविधैः कारणैर्लक्षणैश्च ताम्।  
उपगम्य ततो भैमीं सुदेवो ब्राह्मणोऽब्रवीत् ॥  
अहं सुदेवो वैदर्भि भ्रातुस्ते दयितः सखा।  
भीमस्य वचनाद्राज्ञस्त्वामन्वेष्टुमिहागतः ॥  
कुशली ते पिता राज्ञि जननी भ्रातरश्च ते।  
आयुष्मन्तौ कुशलिनौ तत्रस्थौ दारकौ च ते ॥  
त्वत्कृतेबन्धुवर्गाश्च गतसत्वा इवासते।  
अन्वेष्टारो ब्राह्मणाश्च भ्रमन्ति शतशो महीम् ॥  


बृहदश्व उवाच।  

अभिज्ञाय सुदेवं तं दमयन्ती युधिष्ठिर।  
पर्यपृच्छत तान्सर्वान्क्रमेण सुहृदः स्वकान् ॥  
रुरोद च भृशं राजन्वैदर्भी शोककर्शिता।  
दृष्ट्वा सुदेवं सहसा भ्रातुरिष्टं द्विजोत्तमम् ॥  
ततो रुदन्तीं तां दृष्ट्वा सुनन्दा शोककर्शिता।  
सुदेवेन सहैकान्ते कथयन्तीं च भारत ॥  
जनित्र्याः प्रेषयामास सैरन्ध्री रुदते भृशम्।  
ब्राह्मणेन सहागम्य तांविद्धि यदि मन्यसे ॥  
अथ चेदिपतेर्माता राज्ञश्चान्तःपुरात्तदा।  
जगाम यत्रसा बाला ब्राह्मणेन सहाभवत् ॥  
ततः सुदेवमानाय्य राजमाता विशाम्पते।  
पप्रच्छ भार्या कस्येयं सुता वा कस्य भामिनी ॥  
कथं च नष्टा ज्ञातिभ्यो भर्तुर्वा वामलोचना।  
त्वया च विदिता विप्र कथमेवङ्गता सती ॥  
एतदिच्छाम्यहं श्रोतुं त्वत्तः सर्वमशेषतः।  
तत्त्वेन हि ममाचक्ष्व पृच्छन्त्यादेवरूपिणीम् ॥  
एवमुक्तस्तया राजन्सुदेवो द्विजसत्तमः।  
सुखोपविष्ट आचष्ट दमयन्त्या यथातथम् ॥  
इति श्रीमन्महाभारते अरण्यपर्वणि नलोपाख्यानपर्वणि पञ्चषष्टितमोऽध्यायः ॥65॥  

## टिप्पणयः

अग्रं ब्राह्मणभोजनं तदर्थं ह्रियन्ते राजधनात्पृथकूक्रियन्ते तेऽग्रहाराः क्षेत्रादयः ॥  
कारणैर्लिङ्गैः उपपादयन् इयमेव दमयन्तीति निश्चिन्वन् ॥  
श्यामां सदा षोडशवार्षिकीम् ॥  
पद्मिनीं सरसीम् ॥  

###### अरण्यपर्व \- अध्याय 066

### ॥  
श्रीः ॥  

## 3.66. अध्यायः 066

## विषयाः

सुदेवेन दमयन्तीतत्वं निवेदितया राजमात्रा पिप्लुरूपलाञ्छनेन तत्वनिर्धारणपूर्वकं तस्याः पितृपुरम्प्रति प्रापणम् ॥1॥  

## पाठः



सुदेव उवाच।  

विदर्भराजो धर्मात्मा भीमो भीमपराक्रमः।  
सुतेयं तस्य कल्याणी दमयन्तीति विश्रुता ॥  
राजा तु नैषधो नाम वीरसेनसुतो नलः।  
भार्येयं तस्य कल्याणी पुण्यश्लोकस्य धीमतः ॥  
स द्यूतेन जितो भ्रात्रा हृतराज्यो महामनाः।  
दमयन्त्या गतः सार्धं न प्राज्ञायत कस्यचित् ॥  
ते वयं दमयन्त्यर्थे चरामः पृथिवीमिमाम्।  
सेयमासादिता बाला तव देवि निवेशने ॥  
अस्या रूपेण सदृशी मानुषी न हि विद्यते।  
अस्या ह्येष भ्रुवोर्मध्ये सहजः पिप्लुरुत्तमः ॥  
श्यामायाः पद्मसङ्काशो लक्षितोऽन्तर्हितो मया।  
मलेन संवृतोह्यस्याश्छन्नोऽभ्रेणेव चन्द्रमाः ॥  
चिह्नभूतो विभूत्यर्थमयं धात्रा विनिर्मितः।  
प्रतिपत्कलुषेवेन्दोर्लेखा नातिविराजते ॥  
न चास्या नश्यते रूपं वपुर्मलसमाचितम्।  
असंस्कृतमपि व्यक्तं भाति काञ्चनसन्निभम् ॥  
अनेन वपुषा बाला पिप्लुनाऽनेन सूचिता।  
लक्षितेयं मया देवी पिहितोऽग्निरिवोष्मणा ॥  


बृहदश्व उवाच।  

तच्छ्रुत्वा वचनं तस्य सुदेवस्य विशाम्पते।  
सुनन्दा शोधयामास पिप्लुप्रच्छादनं मलम् ॥  
स मलेनापकृष्टन पिप्लुस्तस्या व्यरोचत।  
दमयन्त्या यथा व्यभ्रे नभसीव निशाकरः ॥  
पिप्लुं दृष्ट्वा सुनन्दा च राजमाता च भारत।  
रुदन्त्यौ तां परिष्वज्यमुहूर्तमिव तस्थतुः ॥  
उत्सृज्य बाष्पं शनकै राजमातेदमब्रवीत्।  
भगिन्या दुहिता मेऽसि पिप्लुनानेन सूचिता ॥  
अहं च तव माता च राजन्यस्य महात्मनः।  
सुते दशार्णाधिपतेः सुदाम्नश्चारुदर्शने ॥  
भीमस्य राज्ञः सा दत्ता वीरबाहोरहं पुनः।  
त्वं तु जाता मया दृष्टा दशार्णेषु पितुर्गृहे ॥  
यथैव ते पितुर्गेहं तथेदमपि भामिति।  
यथैव च ममैश्वर्यं दमयन्ति तथा तव ॥  
तां प्रहृष्टेन मनसा दमयन्ती विशाम्पते।  
प्रणम्य मातुर्भगिनीमिदं वचनमब्रवीत् ॥  
अज्ञायमानाऽपिसती सुखमस्म्युषिता त्वयि।  
सर्वकामैः सुविहिता रक्ष्यमाणा सदा त्वया ॥  
सुखात्सुखतरो वासो भविष्यति न संशयः।  
चिरविप्रोषितां मातर्मामनुज्ञातुमर्हसि ॥  
दारकौ च हि मे नीतौ वसतस्तत्र बालकौ।  
पित्रा विहीनौ शोकार्तौ मया चैव कथं नु तौ ॥  
यदि चापि प्रियं किञ्चिन्मयि कर्तुमिहेच्छसि।  
विदर्भान्यातुमिच्छामि शीघ्रं मे यानमादिश ॥  
बाढमित्येव तामुक्त्वा हृष्ट्वा मातृष्वसा नृप।  
गुप्तां बलेन महता पुत्रस्यानुमते ततः ॥  
प्रास्थापयद्राजमाता श्रीमतीं नरवाहिना।  
यानेन भरतश्रेष्ठ स्वन्नपानपरिच्छदाम् ॥  
ततः सा नचिरादेव विदर्भानगमच्छुभा।  
तां तु बन्धुजनः सर्वः प्रहृष्टः समपूजयत् ॥  
सर्वान्कुशलिनो दृष्ट्वा बान्धवान्दारकौ च तौ।  
मातरं पितरं चोभौ सर्वं चैव सखीजनम् ॥  
देवताः पूजयामास ब्राह्मणांश्च यशस्विनी।  
परेण विधिना देवी दमयन्ती विशाम्पते ॥  
अतर्पयत्सुदेवं च गोसहस्रेण पार्थिवः।  
प्रीतो दृष्ट्वैव तनयां ग्रामेण द्रविणेन च ॥  
सा व्युष्टा रजनीं तत्रपितुर्वेश्मनि भामिनी।  
विश्रान्ता मातरं राजन्निदं वचनमब्रवीत् ॥  
इति श्रीमन्महाभारते अरण्यपर्वणि नलोपाख्यानपर्वणि षट्षष्टितमोऽध्यायः ॥66॥  

## टिप्पणयः

पिप्लुः रक्ततिलकाकृतिलाञ्छनम् ॥  
स दृष्टो बहुशो नाद्य लक्ष्यतेऽन्तर्हितो मयेति क. पाठः ॥  
चिह्नभूतः सचात्यर्थमिति ध. पाठः ॥  
अस्यास्तु दृश्यते रूपमिति ध. पाठः ॥  
अपकृष्टेन दूरीकृतेन ॥  
दारकौ सुतः सुता च ॥  
व्युष्टा वासङ्कृतवती ॥  

###### अरण्यपर्व \- अध्याय 067

### ॥  
श्रीः ॥  

## 3.67. अध्यायः 067

## विषयाः

दमयन्तीप्रेषितैर्विप्रैस्तत्रतत्रनलान्वेषणम् ॥1॥  

## पाठः



दमयन्त्यवाच।  

मां चेदिच्छसि जीवन्तीं मातः सत्यं ब्रवीमिते।  
नलस्य नरवीरस्य यतस्वानयने पुनः ॥  
दमयन्त्या तथोक्ता तु सा देवी भृशदुःखिता।  
बाष्पेणापिहिता राज्ञी नोत्तरं किञ्चिदब्रवीत् ॥  
तदवस्थां तु तां दृष्ट्वा सर्वमन्तःपुरं तदा।  
हाहाभूतमतीवासीद्भृशं च प्ररुरोद ह ॥  
ततो भीमं महाराजं भार्या वचनामब्रवीत्।  
दमयन्ती नृप भृशं भर्तारमनुशोचति ॥  
अपकृष्य च लज्जां सा स्वयमुक्तवती विभो।  
प्रयतन्तु तवप्रेष्याः पुण्यश्लोकस्य दर्शने ॥  


बृहदश्व उवाच।  

तयाप्रयोदितो राजा ब्राह्मणान्वशवर्तिनः।  
प्राश्थापयद्दिशः सर्वा यतध्वं नलदर्शने ॥  
ततो विदर्भाधिपतेर्नियोगाद्ब्राह्मणास्तदा।  
दमयन्तीमथापृच्छ्य प्रस्थितास्ते तथाऽव्रुवन् ॥  
अथ तानब्रवीद्भैमी सर्वराष्ट्रेष्विदं वचः।  
ब्रूत वै जनसंसत्सु तत्रतत्र पुनः पुनः ॥  
क्वनु त्वं कितव च्छित्त्वा वस्त्रार्धं प्रस्थितो मम।  
उत्सृज्य वपिने सुप्तामनुरक्तां प्रियां प्रिय ॥  
सा वै यथा त्वया दृष्टा तथाऽऽस्ते त्वत्प्रतीक्षिणी।  
दह्यमाना भृशं बाला वस्त्रार्धेनाभिसंवृता ॥  
तस्या रुदन्त्याः सततं तेन शोकेन पार्थिव।  
प्रसादं कुरु वै देव प्रतिवाक्यं वदस्व च ॥  
एवमन्यच्च वक्तव्यं कृपां कुर्याद्यथा मयि।  
वायुना धूयमानो हि वनं दहति पावकः ॥  
भर्तव्या रक्षणीया त्व पत्नी पत्या हि नित्यदा।  
तन्नष्टमुभयं कस्माद्धर्मज्ञस्य सतस्तव ॥  
ख्यातः प्राज्ञः कुलीनश् सानुक्रोशो भवान्सदा।  
संवृत्तो निरनुक्रोशः शङ्के मद्भाग्यसङ्क्षयात् ॥  
तत्कुरुष्व नरव्याघ्र दयां मयि नरर्पभ।  
आनृशंस्यं परो धर्मस्त्वत्त एव हि मे श्रुतः ॥  
एवम्ब्रुवाणान्यदि वः प्रतिब्रूयाद्धि कश्चन।  
स नरः सर्वथा ज्ञेयः कश्चासौ क्वनु वर्तते ॥  
यश्चैवं वचनं श्रुत्य्वा बूयात्प्रतिवचो नरः।  
तदादाय वचस्तस्य ममावेद्यं द्विजोत्तमाः ॥  
यथा च वो न जानीयाच्चरतो भीमशासनात्।  
पुनरागमनं चेह तथा कार्यमतन्द्रितैः ॥  
यदि वाऽसौ समृद्धः स्याद्यदि वाऽप्यधनो भवेत्।  
यदिऽवाप्यसमर्थः स्याज्ज्ञेयमस्य चिकीर्षितम् ॥  
एवमुक्तास्त्वगच्छंस्ते ब्राह्मणाः सर्वतो दिशम्।  
नलं मृगयितुं राजंस्तदा व्यसनिनं तथा ॥  
ते पुराणि सराष्ट्राणि ग्रामान्धोपांस्तथाऽऽश्रमान्।  
अन्वेषन्तो नलं राजन्नाधिजग्मुर्दविजातयः ॥  
तच्च वाक्यं तथा सर्वेतत्रतत्र विशाम्पते।  
श्रावयाञ्चक्रिरे विप्रा दमयन्त्या यथेरितम् ॥  
इति श्रीमन्महाभारते अरण्यपर्वणि नलोपाख्यानपर्वणि सप्तषष्टितमोऽध्यायः ॥67॥  

## टिप्पणयः

तथा अव्रुवन्नलान्वेषणाय प्रस्थिताःस्मेति ॥  
वायुनेति शोकाग्निः कालवायुना दिनेदिने वर्धमानो दमयन्तीशरीरवनं दहतीति रूपकेणोक्तम् ॥  
भर्तव्याऽन्नादिना।  
रक्षणीया दस्युप्रभृतिभ्यः।  
उभयं रक्षणभरणात्मकम् ॥  
सानुक्रोशः सदयः ॥  

###### अरण्यपर्व \- अध्याय 068

### ॥  
श्रीः ॥  

## 3.68. अध्यायः 068

## विषयाः

नलान्वेपिणा पर्णादनाम्ना विप्रेण ऋतुपर्णनृपगृहे बाहुकनामनिगृढे नले शृण्वति दमयन्तीवचनानुवादः ॥1॥  
बाहुकेन विजने पर्णादम्प्रति दमयन्तीवचनस्योत्तरदानम् ॥2॥  
पर्णादेन विदर्भान्पुनरभ्येत्य दमयन्त्या बाहुकवचननिवेदनम् ॥3॥  
बाहुके नलशङ्किन्या दमयन्त्या प्रेपितेन सुदेवेन अयोध्याङ्गत्वा ऋतुपर्णे श्लोनभूते दमयन्त्याः पुनः स्वयंवरो भवितेति कीर्तनम् ॥4॥  

## पाठः



बृहदश्व उवाच।  

अथ दीर्घस्य कालस्य पर्णादो नाम वै द्विजः।  
प्रत्येत्य नगरं भैमीमिदं वचनमब्रवीत् ॥  
नैषधं मृगयाणेन दमयन्ति दिवानिशम्।  
अयोध्यां नगरीं गत्वा भागस्वरिरुपस्थितः ॥  
श्रावितश्च मया वाक्यं त्वदीयं स महाजने।  
ऋतुपर्णो महाभागो यथोक्तं वरवर्णिनि ॥  
तच्छ्रुत्वा नाब्रवीत्किञ्चिदृतुपर्णो नराधिपः।  
न च पारिषदः कश्चिद्भाष्यमाणो मयाऽसकृत् ॥  
अनुज्ञातं तु मां राज्ञा विजने कश्चिदब्रवीत्।  
ऋतुपर्णस्य पुरुषो बाहुको नाम नामतः ॥  
सूतस्तस्य नरेन्द्रस्य विरूपो ह्रस्वबाहुकः।  
शीघ्रयानेषु कुशलो मृष्टकर्ता च भोजने ॥  
स विनिःश्वस्य बंहुशो रुदित्वा च षुनःपुनः।  
कुशलं चैव मां पृष्ट्वा पश्चादिदमभाषत ॥  
वैषम्यमपि सम्प्राप्ता गोपायन्ति कुलस्त्रियः।  
आत्मानमात्मना सत्यो जितः स्वर्गो न संशयः ॥  
रहिता भर्तृभिश्चैव न कुप्यन्ति कदाचन।  
प्राणांश्चारित्रकवचान्धारयन्ति वरस्त्रियः ॥  
विषमस्थेन मूढेन परिभ्रष्टसुखेन च।  
यत्सा तेन परित्यक्ता तत्र न क्रोद्धुमर्हति ॥  
प्राणयात्रां परिप्रेप्सोः शकुनैर्हृतवाससः।  
आधिभिर्दह्यमानस्य श्यामा न क्रोद्धुमर्हति ॥  
सत्कृताऽसत्कृता वाऽपि पतिं दृष्ट्वा तथागतम्।  
भ्रष्टराज्यं श्रित्या हीनं श्यामा न क्रोद्धुमर्हति ॥  
तस्य तद्वचनं श्रुत्वा त्वरितोऽहमिहागतः।  
श्रुत्वा प्रमाणं भवती राज्ञश्चैव निवेदयः ॥  
एतच्छ्रुत्वाऽश्रुपूर्णाक्षी पर्णादस्य विशाम्पते।  
दमयन्ती रहोऽभ्येत्य मातरं प्रत्यभापत ॥  
अयमर्थौ न संवेद्यो भीमे मातः कदाचन।  
त्वत्सन्निधौ नियोक्ष्येऽहंसुदेवं द्विजसत्तमम् ॥  
यथा न नृपतिर्भीमः प्रतिपद्येत मे मतम्।  
यथा त्वया प्रकर्तव्यं मम चेत्प्रियमिच्छसि ॥  
यथा चाहं समानीता सुदेवेनाशु बान्धवान्।  
तेनैव मङ्गलेनाद्य सुदेवो यातु मा चिरम् ॥  
समानेतुं नलं मातरयोध्यां नगरीमितः।  
`ऋतुपर्णस्य नगरे निवसन्तमरिन्दमम्' ॥  
विश्रान्तं तु ततः पश्चात्पर्णादं द्विजसत्तमम्।  
अर्चयामास वैदर्भी धनेनातीव भामिनी ॥  
`लवाच चैनं महता सम्पूज्य द्रविणेन वै।'  
नले चेहागते विप्र भूयो दास्याभि ते वसु ॥  
त्वया हि मे बहुकृतंयदन्यो न करिष्यति।  
यद्भर्त्राऽहं समेष्यामि शीघ्रमेव द्विजोत्तम ॥  
स एवमुक्तोऽथाश्वास्य आशीर्वादैः सुमङ्गलैः।  
गृहानुपययौ चापि कृतार्थः सुमहामनाः ॥  
ततः सुदेवमानाय्य दमयन्ती युधिष्ठिर।  
अब्रवीत्सन्निदौ मातुर्दुःखशोकसमन्विता ॥  
गत्वा सुदेव नगरीमयोध्यावासिनं नृपम्।  
ऋतुपर्णं वचो ब्रूहि पतिमन्यं चिकीर्षती ॥  
आस्थास्यति पुनर्भैमी दमयन्ती स्वयंवरम्।  
तत्र गच्छन्ति राजानो राजपुत्राश्च सर्वशः ॥  
तथा च गणितः कालः श्वोभूते स भविष्यति।  
यदि सम्भाविनीयं ते गच्छ शीघ्रमरिन्दम ॥  
सूर्योदये द्वतीयं सा भर्तारं वरयिष्यति।  
न हि स ज्ञायते वीरो नलो जीवन्मृतोपि वा ॥  
एवं तथा यथोक्तो वै गत्वा राजानमब्रवीत्।  
ऋतुपर्णं महाराज सुदेवो ब्राह्मणस्तदा ॥  
इति श्रीमन्महाभारते अरण्यपर्वणि नलोपास्त्र्यानपर्वणि अष्टषष्ठितमोऽध्यायः ॥68॥  

## टिप्पणयः

गोपायन्ति पालयन्ति।  
जितः स्वर्गस्ताभिरित शेषः ॥  
सम्भाविनी सम्भाविता इयम्।  
गतिरिति शेषः ॥  

###### अरण्यपर्व \- अध्याय 069

### ॥  
श्रीः ॥  

## 3.69. अध्यायः 069

## विषयाः

ऋतुपर्णेन दमयन्तीस्वयंवराय बाहुकं सारत्येनियोज्य वार्ष्णेयेन सह विदर्भान्प्रति प्रस्थानम् ॥1॥  
वार्ष्णेयेन बाहुके सारथ्यकौशलेन नलत्वसम्भावना ॥2॥  

## पाठः



बृहदश्व उवाच।  

श्रुत्वा वचः सुदेवस्य ऋतुपर्णो नराधिपः।  
`सारथीन्स समानीय वार्ष्णेयप्रभृतीन्नृपः।  
कथयामास यद्वृत्तं ब्राह्मणेन श्रुतं तथा ॥  
बाहुकं च समाहूय दमयन्त्याः स्वयंवरम्'।  
सान्त्यञ्श्र्लक्ष्णया वाचा बाहुकं प्रत्यभाषत ॥  
विदर्भान्यातुमिच्छामि दमयन्त्याः स्वयंवरम्।  
एकाह्ना हयतत्त्वज्ञ मन्यसे यदि बाहुक ॥  
एवमुक्तस्य कौन्तेय तेन राज्ञा नलस्य ह।  
व्यदीर्यत मनो दुःखात्प्रदध्यौ च महामनाः ॥  
दमयन्ती भवेदेवं किन्नु दुःखेन मोहिता।  
अस्मदर्थे भवेद्बाऽयमुपायश्चिन्तितो महान् ॥  
नृशंसं बत वैदर्भी कर्तुकामा तपस्विनी।  
यया क्षुद्रेण निकृताकृपणा पापबुद्धिना।  
स्त्रीस्वभावश्चलो लोके मम दोषश्च दारुणः ॥  
मम शोकेन संविग्ना नैराश्यात्तनुमध्यमा।  
नैवं सा कर्हिचित्कुर्यात्सापत्या च विशेषतः ॥  
यदत्र सत्यं वाऽसत्यं गत्वा वेत्स्यामि निश्चयम्।  
ऋतुपर्णस्य वै काममात्मार्थं च करोम्यहम् ॥  
इति निश्चित्य मनसा बाहुको दीनमानसः।  
कृतालुरुवाचेदमृतुपर्णं जनाधिपम् ॥  
प्रतिजानामि ते वाक्यं गमिष्यामि नराधिप।  
एकाह्ना पुरुषव्याघ्र विदर्भनगरीं नृप।  
`तत्रादित्योदये काले श्वो विदर्भान्गमिष्यसि ॥  
एवमुक्तोऽब्रवीद्राजा बाहुकं प्रहसन्निव।  
किं ते कामं करोम्यद्य तुष्टोऽस्मि तव बाहुक ॥  


बाहुक उवाच।  

यावद्यानमिदं सज्जमृतुपर्ण करोम्यहम्' ॥  
ततः परीक्षामश्वानां चक्रे राजन्स बाहुकः।  
अश्वशालामुपागम्य भागस्वरिनृपाज्ञया ॥  
स त्वर्यमाणो बहुश ऋतुपर्णन बाहुकः।  
अश्वाञ्जिज्ञासमानो वै विचार्य च पुनःपुनः।  
अध्यगच्छत्कृशानश्वान्समर्थानध्वनि क्षमान् ॥  
तेजोबलसमायुक्तान्कुलशीलसमन्वितान्।  
वर्जिताँल्लक्षणैर्हीनैः पृथुप्रोथान्महाहनून् ॥  
शुद्धान्दशभिरावर्तैः सिन्धुजान्वातरंहसः।  
`दृश्यमानान्कृशानङ्गैर्जवेनाप्रतिमान्पथि' ॥  
तान्दृष्ट्वा दुर्बलान्नाजा प्राह कोपसमन्वितः।  
किमिदं प्रार्थितं कर्तुं प्रलब्धव्या न ते वचम् ॥  
कथमल्पबलप्राणा वक्ष्यन्तीमे हया रथम्।  
महानध्वा स चैकाह्ना गन्तव्यः कथमीदृशैः ॥  


बाहुक उवाच।  

\[एको ललाटे द्वे मूर्ध्नि द्वौद्वौ पार्श्वोपपार्श्वयोः।  
द्वौद्वौ वक्षसि विज्ञैर्यौ प्रयाणे चैक एव तु ॥\]  
एते हया गमिष्यन्ति विदर्भान्नात्र संशयः।  
यानन्यान्मन्यसे राजन्ब्रूहि तान्योजयामिते ॥  


ऋतुपर्ण उवाच।  

त्वमेव हयतत्त्वज्ञः कुशलो ह्यसि बाहुक।  
यान्मन्यसे समर्थास्त्वं क्षिप्रं तानेव योजय ॥  
ततः सदश्वांश्चतुरः कुलशीलसमन्वितान्।  
योजयामास कुशलो जवयुक्तान्रथे नलः ॥  
ततो युक्तं रथं राजा समारोहत्त्वरान्वितः।  
अथ पर्यपतन्भूमौ जानुभिस्ते हयोत्तमाः ॥  
ततो नरवरः श्रीमान्नलो राजा विशाम्पते।  
सान्त्वयामास तानश्वांस्तेजोबलसमन्वितान् ॥  
रश्मिभिश्च समुद्यम्य नलो यातुमियेष सः।  
सूतमारोप्य वार्ष्णेयं जवमास्थाय वै परम् ॥  
ते चोद्यमाना विधिवद्बाहुकेन हयोत्तमाः।  
समुत्पेतुरिवाकाशं रथिनं मोहयन्ति च ॥  
तथा तु दृष्ट्वा तानश्वान्वहतो वातरंहसः।  
अयोध्याधिपतिः श्रीमान्विस्मयं परमं ययौ ॥  
रथघोषं तु तं श्रुत्वा हयसङ्ग्रहणं च तत्।  
वार्ष्णेयश्चिन्तयामास बाहुकस्य हयज्ञताम् ॥  
किन्नु स्यान्मातलिरयं देवराजस्य सारथिः।  
तथा तल्लक्षणं वीरे बाहुके दृश्यते महत् ॥  
शालिहोत्रोऽथ किन्तु स्याद्धयानां कुलतत्त्ववित्।  
मानुपं समनुप्राप्तो वपुः परमशोभनम् ॥  
उताहोस्विद्भवेद्राजा नलः परपुरञ्जयः।  
सोयं नृपतिरायात इत्येवं समचिन्तयत् ॥  
अथवाऽयन्नलात्प्राप्तो विद्यां तामेव बाहुकः।  
तुल्यं हि लक्षये ज्ञानं बाहुकस्य नलस्य च ॥  
अपिचेदं वयस्तुल्यं बाहुकस्य नलस्य च।  
नायं नलो महावीर्यस्तद्विद्यश्च भविष्यति ॥  
प्रच्छन्ना हि महात्मानश्चरन्ति पृथिवीमिमाम्।  
दैवेन विधिना युक्ताः शास्त्रोक्तैश्च निरूपणैः ॥  
भवेन्न मतिभेदो मे गात्रवैरूप्यता प्रति।  
प्रमाणात्परिहीनस्तु भवेदिति मतिर्मम ॥  
वयःप्रमाणं तत्तुल्यं रूपेण तु विपर्ययः।  
नलं सर्वगुणैर्युक्तं मन्ये बाहुकमन्ततः ॥  
एवं विचार्य बहुशो वार्ष्णोयः पर्यचिन्तयत्।  
हृदयेन महाराज पुण्यश्लोकस्य सारथिः ॥  
ऋतुपर्णश्च राजेनद्रो बाहुकस्य हयज्ञताम्।  
चिन्तयन्मुमुदे राजा सहवार्ष्णेयसारथिः ॥  
ऐकाग्र्यं च तथोत्साहं हयसङ्ग्रहणं च तत्।  
कौशलं चापि सम्प्रेक्ष्य परां सुदमवाप ह ॥  
इति श्रीमन्महाभारते अरण्यपर्वणि नलोपाख्यानपर्वणि एकोनसप्ततितमोऽध्यायः ॥69॥  

## टिप्पणयः

सापत्या अपत्यसहिता ॥  
प्रोथं नासिका।  
हनुः अधरं मुखफलकम् ॥  
सिन्धुजान् सिन्धुदेशजान् ॥  
बलं भारसहिष्णुता।  
प्राणो वेगवत्ता।  
वक्ष्यन्ति वह्नं करिष्यन्ति ॥  
प्रयाणे पृष्ठभागे ॥  
शालिहोत्रः अश्वशास्त्रप्रणेता आचार्यः ॥  
विधिना युक्ताः संयुक्ताश्च विरूपणैरिति क. पाठः ॥  
भवेत्तु मतिभेदो मे इति क. पाठः ॥  
अन्ततः निर्णयेन ॥  

###### अरण्यपर्व \- अध्याय 070

### ॥  
श्रीः ॥  

## 3.70. अध्यायः 070

## विषयाः

बाहुकस्य सारध्यसामर्थ्यविस्मितेन ऋतुपर्णेन तम्प्रति पुञ्जीभूतवस्तुपरिसङ्ख्याने स्वीयसामर्थ्यनिवेदनम् ॥1॥  
वृक्षशाखास्थपर्णेषु तत्परीक्षया विस्मितेन नलेनाश्वहृदयविद्यादानप्रतिज्ञानन तदीयाक्षहृदयादिविद्यास्वीकरणम् ॥2॥  
ततो नलदेहाद्वहिर्निःसृतेन कलिना नलशापभयात्तस्मै वरदानपूर्वकं विभीतकवृक्षप्रवेशः ॥3॥  

## पाठः



बृहदश्व उवाच।  

स नदीः पर्वतांश्चैव वनानि च सरांसि च।  
अचिरेणातिचक्राम स्वेचरः खे चरन्निव ॥  
तथा प्रयाते तु रथे तदा भागस्वरिर्नृपः।  
उत्तरीयमधोपश्यद्धष्टं परपुरञ्जयः ॥  
ततः स त्वरमाणस्तु पटे निपतिते तदा।  
ग्रहीष्यामीति तं राजा नलमाह महामनाः ॥  
निगृह्णीष्व महाबुद्धे हयानेतान्महाजवान्।  
वार्ष्णेयो यावदेनं मे पटमानयतामिह ॥  
नलस्तं प्रत्युवाचाथ दूरे भ्रष्टः पटस्तव।  
योजनं समतिक्रान्तो नाहर्तुं शक्यते पुनः ॥  
एवमुक्ते नलेनाथ नातिप्रीतमना नृपः।  
आससाद वने राजन्फलवन्तं बिभीतकम् ॥  
तं दृष्ट्वा बाहुकं राजा त्वरमाणोऽभ्यभापत।  
ममापि सूत पश्य त्वं सङ्ख्याने परमं बलम् ॥  
सर्वः सर्वं न जानाति सर्वज्ञो नास्ति कश्चन।  
नैकत्र परिनिष्ठाऽस्ति ज्ञानस्य पुरुषे क्वचित् ॥  
वृक्षेऽस्मिन्यानि पर्णानि फलामेकं च बाहुक।  
पतितान्यपि यान्यत्रतत्रैकमधिकं कृतम् ॥  
एवपत्राधिकं चात्र फलमेकं च बाहुक।  
फलकोट्यपि पत्राणां द्वयोरपि च शाखयोः।  
`प्रवक्ष्यामि फलान्यत्र यानि सङ्ख्यास्यते भवान् ॥'  
प्रचिनुह्यस्य शाखे द्वे याश्चाप्यन्याः प्रशाखिकाः।  
आभ्यां फलसहस्रे द्वे पञ्चोनं शतमेव च ॥  
ततो रथादवप्लुत्य राजानं बाहुकोऽब्रवीत्।  
परोक्षमिव मे राजन्कत्थसे शत्रुकर्शन ॥  
प्रत्यक्षमेतत्कर्ताऽस्मि शातयित्वा विभीतकम्।  
अथ ते गणिते राजन्द्विजामाम्यपरोक्षताम् ॥  
प्रत्यक्षं ते महाराज् गणयिष्ये विभीतकम्।  
अहं हि नाभिजानामि भवेदेव नवेति वा ॥  
सङ्ख्यास्यामि फलान्यस्य पशय्तस्ते जनाधिप।  
मुहूर्तमपि वार्ष्णेयो रश्मीन्यच्छतु वाजिनाम् ॥  
तमब्रवीन्नृपः सूतं नायं कालो विलम्बितुम्।  
बाहुकस्त्वब्रवीदेनं परं यत्नं समास्थितः ॥  
प्रतीक्षस्व मुहूर्तं त्वमथवा त्वरते भवान्।  
एष याति शिवः पन्था याहि वार्ष्णेयसारथिः ॥  
अब्रवीदृतुपर्णस्तं सान्त्वयन्कुरुनन्दन।  
त्वभेव यन्ता नान्योस्ति पृथिव्यामपि बाहुक ॥  
त्वत्कृतेयातुमिच्छामि विदर्भान्हयकोविद।  
शरणं त्वाम्प्रपन्नोस्मि न विघ्नं कर्तुमर्हसि ॥  
कामं च ते करिष्यामि यन्मां वक्ष्यसि बाहुक।  
विदर्भान्यदि यात्वाऽद्य सूर्यं दर्शयितासि मे।  
अथाब्रवीद्बाहुकस्तं सङ्ख्यायच बिभीतकम्।  
ततो विदर्भान्यास्यामि कुरुष्वैवं वचो मम ॥  
अकाम इव तं राजा गणयस्वेत्युवाच ह।  
एकदेशं च शाखायाः समादिष्टं मयाऽनघ ॥  
गणयस्वाश्वतत्वज्ञ ततस्त्वम्प्रीतिमावह।  
सोऽवतीर्य रथात्तूर्णं शातयामास तं द्रुमम् ॥  
ततः स विस्मयाविष्टो राजानमिदमब्रवीत्।  
गणयित्वायथोक्तानि तावन्त्येव फलानि तु ॥  
अत्युद्भुतमिदं राजन्दृष्टवानस्मि ते बलम्।  
श्रोतुमिच्छामि तां विद्यां ययैतज्ज्ञायते नृप ॥  
तमुवाच ततो राजा त्वरितो गमने नृप।  
विद्ध्यक्षहृदयज्ञं मां सङ्ख्याने च विशारदम् ॥  
बाहुकस्तमुवाचाथ देहि विद्याद्वयं च मे।  
मत्तोऽपि चाश्वहृदयं गृहाण पुरुपर्पभ ॥  
ऋतुपर्णस्ततो राजा बाहुकं कार्यगौरवात्।  
हयज्ञानस्य लोभाच् तं तथेत्यब्रवीद्वचः ॥  
यथोक्तं त्वं गृहाणेदमक्षाणां हृदयं परम्।  
निक्षेपो मेऽश्वहृदयं त्वयि तिष्ठतु बाहुक।  
एवमुक्त्वा ददौ विद्यामृतुपर्णो नलाय वै ॥  
तस्याक्षहृदयज्ञस्य शरीरान्निःसृतः कलिः।  
कर्कोटकविषं तीक्ष्णं मुखात्सततमुद्वमन्।  
कलेस्तस्य तदार्तस्य शापाग्निः स विनिःसृतः ॥  
सातेन कर्शितो राजादीर्घकालमनात्मवान् ॥  
`तं भ्राम्तरूपं निःशोभं सङ्क्लिष्टमकरोत्कलिः'।  
ततो विषविमुक्तात्मा स्वंरूपमकरोत्कलिः।  
तं शप्तुमैच्छत्कुपितो निषधाधिपतिर्नलः ॥  
ततो विषविमुक्तात्मा स्वंरूपमकरोत्कलिः।  
तं शप्तुमैच्छत्कुपितो निषधाधिपतिर्नलः ॥  
तमुवाच कलिर्भीतो वेपमानः कृताञ्जलिः।  
कोपं संयच्छ नृपते कीर्तिं दास्यामि ते पराम् ॥  
इन्द्रसेनस्य जननी कुपिता माऽशपत्पुरा।  
यदा त्वया परित्यक्ता ततोऽहं भृशपीडितः ॥  
अवसं त्वयि राजेन्द्र सुदुःखभपराजित।  
विषेण नागराजस्य दह्यमानो दिवानिशम् ॥  
शरणं त्वां प्रपन्नोस्मि शृणु चेदं वचो मम।  
ये च त्वां मनुजा लोके कीर्तयिष्यन्त्यतन्द्रिताः।  
मत्प्रत्सूतं भयं तेषां न कदाचिद्भविष्यति ॥  
`न तेषां मानसं किञ्चिच्छारीरं वाचिकं तथा।  
भविष्यति महाराज कीर्तयिष्यन्ति ये नलम्'।  
भयार्तं शरणं यातं यदि मां त्वं न शप्स्यसे ॥  
एवमुक्तो नलो राजा न्ययच्छत्कोपमात्मनः।  
ततो बीतः कलिः क्षिप्रं प्रविवेश विभीतकम्।  
कलिस्त्वन्येन नो दृष्टः कथयन्नैषधेन वै ॥  
ततो गतत्वरो राजा नैषधः परवीरहा।  
सम्प्रनष्टे कलौ राजा सङ्ख्यायास्य फलान्युत ॥  
मुदा परमया युक्तस्तेजसाऽथ परेण वै।  
रथमारुह्य तेजस्वी प्रययौ जवनैर्हयैः ॥  
बिभीतकश्चाप्रशस्तः संवृत्तः कलिसंश्रयात्।  
`ततः प्रभृतिराजेन्द्र लोकेऽस्मिन्पाण्डुनन्दन'॥  
हयोत्तभानुत्पततो द्विजानिव पुनः पुनः।  
नलः सञ्चोदयामास प्रहृष्टेनान्तरात्मना ॥  
विदर्भाभिमुखो राजा प्रययौ स महायशाः।  
नले तु समतिक्रान्ते कलिरप्यगमद्गृहम् ॥  
ततो गतज्वरो राजा नलोऽभूत्पृथिवीपतिः।  
विमुक्तः कलिना राजन्रूपमात्रवियोजितः ॥  
इति श्रीमन्महाभारते अरण्यपर्वणि नलोपाख्यानपर्वणि सप्ततितमोऽध्यायः ॥70॥  

## टिप्पणयः

तत्रैकमधिकं शतमिति झ. पाठः ॥  
पञ्चकोट्योऽथ पत्राणामिति झ. पाठः ॥  
अक्षहृदयज्ञं अक्षाणां अक्षाभिमानिदेवताया हृदयवद्वशीकरणार्थो मन्त्रः अक्षहृदयम्।  
येन ज्ञातेन द्यूतेऽक्षा अनुकूला भवन्ति।  
सङ्ख्याने राशीकृतानां पत्रपुष्पफलधान्यादीना राश्यायामविस्तारोच्छ्रायाद्यालोचनेन पाटीगणितरीत्या झटिति तत्सङ्ख्याकथने ॥  
शापाग्निर्दमयन्तीनिशृष्टः स विषरूपः ॥  
फलानि सङ्ख्याय।  
अक्षविद्यासामर्थ्यात् राशेरायामादिकमनालोच्यैवेति भावः ॥  
द्विजानिव पक्षिण इव ॥  

###### अरण्यपर्व \- अध्याय 071

### ॥  
श्रीः ॥  

## 3.71. अध्यायः 071

## विषयाः

ऋतुपर्णे कुण्डिनपुरं प्रविष्टे तद्रधघोषश्रवणेन दमयन्त्या तत्सारथौ नलसम्भावना ॥1॥  
ततस्तत्वजिज्ञासया नलम्प्रति दूत्याः प्रस्थापनम् ॥2॥  

## पाठः



बृहदश्व उवाच।  

ततो विदर्भान्सम्प्राप्तं सायाह्ने सत्यविक्रमम्।  
ऋतुपर्णं जना राज्ञे भीमाय प्रत्यवेदयन् ॥  
स भीमवचनाद्राजा कुण्डिनं प्राविशत्पुरम्।  
नादयन्रथघोषेण सर्वाः स विदिशो दिशः ॥  
ततस्तं रथनिर्घोषं नलाश्वास्तत्र शुश्रुवुः।  
श्रुत्वा तु समहृष्यन्त पुरेव नलसन्निधौ ॥  
दमयन्ती तु शुश्राव रथघोषं नलस्य तम्।  
यथा मेघस्य नदतो गम्भीरं जलदागमे ॥  
परं विस्मयमापन्ना श्रुत्वा नादं महास्वनम्।  
नलेन सङ्गृहीतेषु पुरेव नलवाजिषु।  
सदृशं रथनिर्घोषं मेने भैमी तथा हयाः ॥  
प्रासादस्थाश्च शिखिनः शालास्थाश्चैव वारणाः।  
हयाश्च शुश्रुवुस्तस्य रथघोषं महीपतेः ॥  
तच्छ्रुत्वा रथनिर्घोषं वारणाः शिखिनस्तथा।  
प्रवेदुरुन्मुखा राजन्दृष्ट्वेव जलदोदयम् ॥  


दमयन्त्युवाच।  

यथाऽसौ रथनिर्घोषः पूरयन्निव मेदिनीम्।  
ममाह्लादयते चेतो नल एव महीपतिः ॥  
अद्य नन्द्राभवक्रं तं न पश्यामि नलं यदि।  
असङ्ख्येयगुणं वीरं विनङ्क्ष्यामि न संशयः ॥  
यदि वै तस्य वीरस्य हाह्वोर्नाद्याहमन्तरम्।  
प्रविशामि सुखस्पर्शं नभविष्याम्यसंशयम् ॥  
यदि मां मेघनिर्घोषो नोपगच्छति नैषधः।  
अद्य चामीकरप्रख्यं प्रवेक्ष्यामि हुताशनम् ॥  
यदि मां सिंहविक्रान्तो मत्तवारणविक्रमः।  
नाभिगच्छतिराजेन्द्रो विनङ्क्ष्यामि न संशयः ॥  
न स्मराम्यनृतं किञ्चिन्न स्मराम्यपकारताम्।  
न च पर्युषितं वाक्यं स्वैरेष्वपि महात्मनः ॥  
प्रभुः क्षमावान्वीरश्च दाता चाप्यधिको नृपैः।  
अहो नीचानुवर्ती च क्लीबवन्मम नैषध ॥  
गुणांस्तस्य स्मरन्त्या मे तत्पराया दिवानिशम्।  
हृदयं दीर्यत इदं शोकात्प्रियविनाकृतम् ॥  
एवं विलपमाना सा नष्टसञ्ज्ञेव भारत।  
आरुरोह महद्वेश्म पुण्यश्लोकदिदृक्षया ॥  
ततो मध्यमकक्षायां ददर्श रथमास्थितम्।  
ऋतुपर्णं महीपालं सहवार्ष्णेयबाहुकम् ॥  
ततोऽवतीर्य वार्ष्णएयो बाहुकश्च रथोत्तमात्।  
हयांस्तानवमुच्याथ स्थापयामासतू रथम् ॥  
सोऽवतीर्य रथोपस्थादृतुपर्णो नराधिपः।  
उपतस्थे महाराजं भीमं भीमपराक्रमम् ॥  
तं भीमः प्रतिजग्राह पूजया परया मुदा।  
स तेन पूजितो राज्ञा ऋतुपर्णो नराधिपः ॥  
स तत्र कुण्डिने रम्ये वसमानो महीपतिः।  
न च किञ्चित्तदाऽपश्यत्प्रेक्षमाणो मुहुर्मुहुः।  
स तु राज्ञा समागम्य विदर्भपतिना तदा ॥  
किं कार्यं स्वागतं तेऽस्तु राज्ञा पृष्टः स भारत।  
नाभिजज्ञे स नृपतिर्दुहित्रर्थे समागतम् ॥  
ऋतुपर्णोपि राजा स धीमान्सत्यपराक्रमः।  
राजानं राजपुत्रं वा न स्म पश्यति कञ्चन ॥  
नैव स्वयंवरकथां न च विप्रसमागमम्।  
`न चान्यं कञ्चिदारम्भं स्वयंवरविधिं प्रति' ॥  
ततो विगणयद्राजा मनसा कोसलाधिपः।  
आगतोस्मीत्युवाचैनं भवन्तमभिवादुकः ॥  
राजापि च स्मयन्भीमो मनसा समचिन्तयत्।  
अधिकं योजनशतं तस्यागमनकारणम्।  
ग्रामान्बहूनतिक्रम्य नाध्यगच्छद्यथातथम् ॥  
अल्पकार्यं विनिर्दिष्टं तस्यागमनकारणम्।  
पश्चादुदर्के ज्ञास्याप्रि कारणं यद्भविष्यति ॥  
नैतदेवं स नृपतिस्तं सत्कृत्य व्यसर्जयत्।  
विश्राम्यतामित्युवाच क्लान्तोसीति पुनःपुनः ॥  
स सत्कृतः प्रहृष्टात्मा प्रीतः प्रीतेन पार्थिवः।  
राजप्रेष्यैरनुगतो दिष्टं वेश्म समाविशत् ॥  
ऋतुपर्णे गते राजन्वार्ष्णेयसहिते नृपे।  
बाहुको रथमादाय रथशालामुपागमत् ॥  
स मोचयित्वा तानश्वानुपचर्य च शास्त्रतः।  
स्वयं चैतान्समाश्वास्य रथोपस्थ उपाविशत् ॥  
दमयन्त्यपि शोकार्ता दृष्ट्वा भागस्वरिं नृपम्।  
सूतपुत्रं च वार्ष्णेयं बाहुकं च तथाविधम् ॥  
चिन्तयामास वैदर्भी कस्यैष रथनिःस्वनः।  
नलस्येव महानासीन्न च पश्यामि नैषधम् ॥  
वार्ष्णोयेन भवेन्नूनं विद्या सैवोपशिक्षिता।  
तेनाद्य रथनिर्घोषो नलस्येव महानभूत् ॥  
कआहोस्विदृतुपर्णोऽपि यथा राजा नलस्यथा।  
यथाऽयंरथनिर्घोषो नैषधस्येव लक्ष्यते ॥  
एवं सा तर्कयित्वा तु दमयन्ती विशाम्पते।  
दूतीं प्रस्थापयामास नैषधान्वेषणे शुभा ॥  
इति श्रीमन्महाभारते अरण्यपर्वणि नलोपाख्यानपर्वणि एकसप्ततितमोऽध्यायः ॥71॥  

## टिप्पणयः

नलाश्वाः विदर्भनगरे ये दमयन्त्याऽपत्याभ्यां सह प्रेषिताः ॥  
शिखिनो मयूराः ॥  
पर्युषितं प्रतिज्ञातकालातिलङ्घि ॥  
दिष्टं निर्दिष्टम् ॥  

###### अरण्यपर्व \- अध्याय 072

### ॥  
श्रीः ॥  

## 3.72. अध्यायः 072

## विषयाः

दमयन्तीप्रेषितया केशिन्या बाहुकेन सम्भाष्य दमयन्त्यै सम्भाषणकालिकबाहुकविकारादिनिवेदनम् ॥1॥  

## पाठः



दमयन्त्युवाच।  

गच्छ केशिनि जानीहि क एष रथवाहकः।  
उपविष्टो रथोपस्थे विकृतो ह्रस्वबाहुकः ॥  
अभ्येत्य कुशलं भद्रे मृदुपूर्वंसमाहिता।  
पृच्छेथाः पुरुषे ह्येनं यथातत्त्वमनिन्दिते ॥  
अत्र मे महती शङ्का भवेदेष नलो नृपः।  
यथाच मनसस्तुष्टिर्हृदयस्य च निर्वृतिः ॥  
ब्रूयाश्चैनं कथान्ते त्वं पर्णादवचनं यथा।  
प्रतिवाक्यं च सुश्रोणि बुद्ध्येथास्त्वमनिन्दिते ॥  
एवं समाहिता गत्वा दूती बाहुकमब्रवीत्।  
दमयन्त्यपि कल्याणी प्रासादस्थाऽनव्वैक्षत ॥  


केशिन्युवाच।  

स्वागतं ते मनुष्येन्द्र कुशलं ते ब्रवीम्यहम्।  
दमयन्त्या वचः साधु निबोध पुरुषर्षभ ॥  
कदा वै प्रस्थिता यूयं किमर्थमिह चागताः।  
तत्त्वं ब्रूहि यथान्यायं वैदर्भी श्रोतुमिच्छति ॥  


बाहुक उवाच।  

श्रुतः स्वयंवरो राज्ञा कोसलेन महात्मना।  
द्वितीयो दमयन्त्या वै भविता श्व इति द्विजात् ॥  
श्रुत्वैतत्प्रस्थितो राजा शतयोजनयायिभिः।  
हयैर्वातजवैर्मुख्यैरहमस्य च सारथिः ॥  


केशिन्युवाच।  

अथ योसौ तृतीयो वः स कुतः कस्य वा पुनः।  
त्वं च कस्य कथं चेदन्त्वयि कर्म समाहितम् ॥  


बाहुक उवाच।  

पुण्यश्लोकस्य वै सूतो वार्ष्णेय इति विश्रतः।  
स नले विद्रुते भद्रेभागस्वरिमुपस्थितः ॥  
अहमप्यश्वकुशलः सूतत्वे च प्रतिष्ठितः।  
ऋतुपर्णेन सारथ्ये भोजने च वृतः स्वयम् ॥  


केशिन्युवाच।  

अथ जानाति वार्ष्णेयः क्वनु राजा नलो गतः।  
कथं च त्वयि वा तेन कथितं स्यात्तु बाहुक ॥  


बाहुक उवाच।  

इहैव पुत्रौ निक्षिप्य नलस्य प्रियदर्शनौ।  
गतस्ततो यथाकामं नैष जानाति नैषधम् ॥  
न चान्यः पुरुषः कश्चिन्नलं वेत्ति यशस्विनि।  
गूढश्चरति लोकेऽस्मिन्नष्टरूपो महीपतिः ॥  
आत्मैव तु नलं वेद या चास्य तदनन्तरा।  
न हि वै स्वानि लिङ्गानि नलं शंसन्ति कर्हिचित् ॥  


केशिन्युवाच।  

योसावयोध्यां प्रथमं गतोसौ ब्राह्मणस्तदा।  
इमानि नारीवाक्यानि कथयानः पुनःपुनः ॥  
क्वनु त्वं कितव च्छित्त्वा वस्त्रार्धं प्रस्थितो मम।  
उत्सृज्य विपिने सुप्तामनुरक्तां प्रियां प्रिय ॥  
सा वै यथा समादिष्टा तथाऽऽस्ते त्वत्प्रतीक्षिणी।  
दह्यमाना दिवारात्रौ वस्त्रार्धेनाभिसंवृता ॥  
तस्या रुदनत्याः सततं तेन दुःखेन पार्थिव।  
प्रसादं कुरु मे वीर प्रतिवाक्यं वदस्व च ॥  
तस्यास्तत्प्रियमाख्यानं प्रवदस्व महामते।  
तदेव वाक्यं वैदर्भी श्रोतुमिच्छन्त्यनिन्दिता ॥  
एतच्छ्रुत्वा प्रतिवचस्तस्य दत्तं त्वया किल।  
यत्पुरा तत्पुनस्त्वत्तो वैदर्भी श्रोतुमिच्छति ॥  


बृहदश्व उवाच।  

एवमुक्तस्य केशिन्या नलस्य कुरुनन्दन।  
हृदयं व्यथितं चासीदश्रुपूर्णे च लोचने ॥  
स निग्राह्यात्मनो दुःखं दह्यमानो महीपतिः।  
बाष्पसन्दिग्धया वाचा पुनरेवेदमब्रवीत् ॥  
वैषम्यमपि सम्प्राप्ता गोपायन्ति कुलस्त्रियः।  
आत्मानमात्मना सत्यो जितः स्वर्गो न संशयः ॥  
रहिता भर्तृभिश्चापि न क्रुध्यन्ति कदाचन।  
प्राणांश्चारित्रकवचान्धारयन्ति वरस्त्रियः ॥  
विषमस्थेन मूढेन परिभ्रष्टसुखेन च।  
यत्सा तेन परित्यक्ता तत्रन क्रोद्धुमर्हति ॥  
प्राणयात्रां परिप्रेप्सोः शकुनैर्हतवाससः।  
आधिभिर्दह्यमानस्य श्यामा न क्रोद्धुमर्हति ॥  
सत्कृताऽसत्कृता वाऽपि पतिं दृष्ट्वा तथाविधम्।  
राज्यभ्रष्टं श्रिया हीनं क्षिधितं व्यसनाप्लुतम् ॥  
एवं ब्रुवाणस्तद्वाक्यं नलः परमदुर्मनाः।  
न बाष्पमशकत्सोढुं प्ररुरोद च भारत ॥  
ततः सा केशिनी गत्वा दमयन्त्यै न्यवेदयत्।  
तत्सर्वं कथितं चैव विकारं तस्य चैव तम् ॥  
इति श्रीमन्महाभारते अरण्यपर्वणि नलोपाख्यानपर्वणि द्विसप्ततितमोऽध्यायः ॥72॥  

###### अरण्यपर्व \- अध्याय 073

### ॥  
श्रीः ॥  

## 3.73. अध्यायः 073

## विषयाः

केशिन्या बाहुकस्य जलाग्न्युत्पादनाद्यद्भुतकर्मनिवेदितया दमयन्त्या पुनःपरीक्षणाय तम्प्रति कन्यापुत्रयोः प्रेपणम् ॥1॥  
बाहुकेन सबाष्पं पुत्रयोः परिरम्भणम्।  
केशिनीम्प्रति स्वकर्मणः कारणान्तरकथनेनापह्नवश्च ॥2॥  

## पाठः



बृहदश्व उवाच।  

केशिन्यास्तद्वचः श्रुत्वा दमयन्ती विशाम्पते।  
शङ्कमाना नलं तं वै केशिनीमिदमब्रवीत् ॥  
गच्छ केशिनि भूयस्त्वं परीक्षां कुरु बाहुके।  
अब्रुवाणा समीपस्था चरितान्यस्य लक्षय ॥  
यदा च किञ्चित्कुर्यात्स कारणं तत्र भामिनि।  
तत्रसञ्चेष्टमानस्य संलक्षेथा विचेष्टितम् ॥  
न चास्य प्रतिबन्धेन देयोऽग्निरपि केशिनि।  
याचते न जलं देयं सकृच्चात्वरमाणया।  
एतत्सर्वं समीक्ष्यत्वं चरितं मे निवेदय ॥  
निमित्तं यत्त्वया दृष्टं बाहुके दैवमानुषम्।  
यच्चान्यदपि पश्येथास्तच्चाख्येयं त्वया मम ॥  
दमयन्त्यैवमुक्ता सा जगामाथ च केशिनी।  
निशाम्याथ हयज्ञस्य लिङ्गानि पुनरागमत् ॥  
सा तत्सर्वं यथावृत्तं दमयन्त्यै न्यवेदयत्।  
निमित्तं यत्तया दृष्टं बाहुके दिव्यमानुषम् ॥  


केशिन्युवाच।  

दृढं शुच्यपदानोसौ न मया मानुषः क्वचित्।  
दृष्टपूर्वः श्रुतो वाऽपि दमयन्ति तथाविधः ॥  
ह्रस्वमासाद्य तु द्वारं नासौ विनमते क्वचित्।  
तं तु दृष्ट्वा यथासङ्गमुत्सर्पति यथासुखम्।  
सङ्कटेऽप्यस्य सुमहद्विवरं जायतेऽधिकम् ॥  
ऋतुपर्णस्य चार्थाय भोजनीयमनेकशः।  
ऋतुपर्णस्य चार्थाय भोजनीयमनेकशः।  
प्रेषितं तत्रराज्ञा तु मांसं बहु च पाशवम् ॥  
तस्य प्रक्षालनार्थाय कुम्भास्तत्रोपकल्पिताः।  
ते तेनावेक्षिताः कुम्भाः पूर्णा एवाभवंस्ततः ॥  
ततः प्रक्षालनं कृत्वा समधिश्रित्य बाहुकः।  
तृणमुष्टिं समादाय सवितुस्तं समादधत् ॥  
अथ प्रज्वलितस्तत्र सहसा हव्यवाहनः।  
तदद्भुततमं दृष्ट्वा विस्मिताऽमिहागता ॥  
अन्यच्च तस्मिन्सुमहदाश्चर्यं लक्षितं मया।  
यदग्निमपि संस्पृश्य नैवासौ दह्यते शुभे ॥  
छन्देन चोदकं तस्य वहत्यावर्जितं द्रुतम्।  
अतीव चान्यत्सुमहदाश्चर्यं दृष्टवत्यहम् ॥  
यत्स पुष्पाण्युपादाय हस्ताभ्यां ममृदे शनैः।  
मृद्यमानानि पाणिभ्यां तेन पुष्पाणि नान्यथा।  
भूय एव सुगन्धीनि हृपितानि भवन्ति हि ॥  
एतान्यद्भुतकल्पानि दृष्ट्वाऽहं भृशविस्मिता।  
चेष्टितानि विशालाक्षि बाहुकस्य समीपतः ॥  


बृहदश्व उवाच।  

दमयन्ती तु तच्छ्रुत्वा पुण्यश्लोकस्य चेष्टितम्।  
अमन्यत नलं प्राप्तं कर्मचेष्टाभिसूचितम् ॥  
सा शङ्कमाना भर्तारं नलं बाहुकरूपिणम्।  
केशिनीं श्लक्ष्णया वाचा रुदन्ती पुनरब्रवीत् ॥  
पुनर्गच्छ प्रमत्तस्य बाहुकस्योपसंस्कृतम्।  
महानसाच्छ्रितं मांसमानयस्वेह भामिनि ॥  
सा दृष्ट्वाबाहुके व्यग्रे तन्मांसमपकृष्य च।  
अत्युष्णमेव त्वरिता तत्क्षणात्प्रियकारिणी।  
दमयन्त्यै ततः प्रादात्केशिनी कुरुनन्दन ॥  
साऽशिता नलसिद्धस् मांसस्य बहुशः पुरा।  
प्राश्य मत्वा नलं सूतं प्राक्रोशद्भृशदुःखिता ॥  
वैक्लव्यं परमं गत्वाप्रक्षाल्य च मुखं ततः।  
मिथुनं प्रेषयामास केशिन्या सह भारत् ॥  
इन्द्रसेनां सह भ्रात्रा समभिज्ञाय बाहुकः।  
अभिद्रुत्य तदा राजा परिष्वज्याङ्कमानयत् ॥  
बाहुकस्तु समासाद्य सुतौ सुरसुतोपमौ।  
भृशं दुःखपरीतात्मा सुस्वरं प्ररुरोद ह ॥  
नैषधो दर्शयित्वा तु विकारमसकृत्तदा।  
उत्सृज्य सहसा पुत्रौ केशिनीमिदमब्रवीत् ॥  
इदं च मदृशं भद्रे मिथुनं मम पुत्रयोः।  
अतो दृष्ट्वैव सहसा बाष्पमुत्सृष्टवानहम् ॥  
बहुशः सम्पतन्तीं त्वां जनः शङ्केत दोषतः।  
वयञ्च देशातिथयो गच्छ भद्रे यथासुखम् ॥  
इति श्रीमन्महाभारते अरण्यपर्वणि नलोपाख्यानपर्वणि त्रिसप्ततितमोऽध्यायः ॥73॥  

## टिप्पणयः

द्वारं ह्रस्वमपि उत्सर्पति दीर्घं भवति।  
सङ्कटे सङ्कुचिते ॥  
पाशवं पशुसम्बन्धि ॥  
सवितुः सकाशात्।  
समादधत् उद्दीपितवान्।  
समादाय ह्याविध्यैनमिति झ. पाठः ॥  
कर्म पाकादि।  
चेष्टा भूतजयादि ॥  
बहुशः बहुवारम् ॥  
सम्पतन्तीं आयान्तीम् ॥  

