###### अरण्यपर्व \- अध्याय 074

### ॥  
श्रीः ॥  

## 3.74. अध्यायः 074

## विषयाः

दमयन्त्या बाहुकस्य केशिन्या स्वगृहानयनम् ॥1॥  
बाहुकदमयन्त्योः संवादः ॥2॥  
बाहुकेन स्वस्य नलत्वोत्कीर्तनपूर्वकं कर्कोटकानुस्मरणेन तद्वत्तवस्त्रद्वयपरिधाने तस्य निजरूपप्रादुर्भावः ॥3॥  
ततो नलम्प्रत्यभिजानन्त्या दमयन्त्या तत्परिरम्भणम् ॥4॥  

## पाठः



बृहदश्व उवाच।  

सर्वं विकारं दृष्ट्वा तु पुण्यश्लोकस्य धीमतः।  
आगत्य केशिनी क्षिप्रं दमयन्त्यै न्यवेदयत् ॥  
दमयन्ती ततो भूयः प्रेषयामास केशिनीम्।  
मातुः सकाशं दुःखार्ता नलशङ्कासमुत्सुका ॥  
परीक्षितो मे बहुशो बाहुको नलशङ्कया।  
रूपे मे संशयस्त्वेकः स्वयमिच्छमि वेदितुम् ॥  
स वा प्रवेश्यतां मातर्मां वाऽनुज्ञातुमर्हसि।  
विदितं वाऽथवाऽज्ञातं पितुर्मे संविधीयताम् ॥  
एवमुक्ता तु वैदर्भ्या सा देवी भीममब्रवीत्।  
दुहितुस्तमभिप्रायमन्वजानात्स पार्थिवः ॥  
सा चै पित्राऽभ्यनुज्ञाता मात्रा च भरतर्षभ।  
`तयोर्नियोगात्कौरव्य केशिनीमिदमब्रवीत्' ॥  
गच्छ केशिनि शीघ्रं त्वम्बाहुकं पितृशासनात्।  
आनयस्व यथा माता त्वं तथा कुरु मे प्रियम् ॥  
गत्वा तु केशिनी शिघ्रं बाहुकं वाक्यमब्रवीत्।  
भीमस्य शासनात्सूतागताहं विद्धि बाहुक ॥  
प्रविश्यतां राजवेश्म इत्युक्तो भरतर्षभ।  
बाहुकस्तु चिरं ध्यात्वा केशिन्या सह भारत।  
प्रविवेश महाबाहुर्दमयन्तीनिवेशनम्' ॥  
नलं प्रवेशयामास यत्रतस्याः प्रतिश्रयः ॥  
तां स्म दृष्ट्वैव सहसा दमयन्तीं नलो नृपः।  
आविष्टः शोकदुःखाभ्यां बभूवाश्रुपरिप्लुतः ॥  
तं तु दृष्ट्वातथायुक्तं दमयन्ती नलं तदा।  
तीव्रशोकसमाविष्टा बभूव वरवर्णिनी ॥  
ततः काषायवसना जटिला मलपङ्किनी।  
दमयन्ती महाराज बाहुकं वाक्यमब्रवीत् ॥  
पूर्वं दृष्टस्त्वया कश्चिद्धर्मज्ञो नाम बाहुक।  
सुप्तामुत्सृज्यविपिने गतो यः पुरुषः स्त्रियम् ॥  
अनागसं प्रियां भार्यां विजने श्रममोहिताम्।  
अपहाय तु को गच्चेत्पुण्यश्लोकमृतेनलम् ॥  
किमु तस्य मया बाल्यादपराद्धं महीपतेः।  
यो मामुत्सृज्य विपिने गतवान्निद्रयाऽर्दिताम् ॥  
साक्षाद्देवानपाहाय वृतो यः स पुरा मया।  
अनुव्रतामभिमतां पुत्रिणीं त्यक्तवान्कथम् ॥  
अग्नौ पाणिगृहीता च हंसानां वचने स्थिताम्।  
भरिष्यामीति सत्यं तु प्रतिश्रुत्य क्व तद्गतम् ॥  


बृहदश्व उवाच।  

दमयन्त्या ब्रुवन्त्यास्तु सर्वमेतदरिदम।  
शोकजं वारिनेत्राभ्यामसुखं प्रास्रवद्बहु ॥  
अतीव कृष्णताराभ्यां रक्तान्ताभ्यां जलन्तु तत्।  
परिस्रवन्नलो राजा शोकार्तइदमब्रवीत् ॥  
`नलोऽहं विपुलश्रोणि त्वामुत्सृज्य यतो गतः।  
आविष्टः कलिना भद्रे तेन मोहवशं गतः ॥'  
मम राज्यं प्रनष्टं यन्नाहं तत्कृतवान्स्वयम्।  
कलिना तत्कृतं भीरु यच्च त्वामहमत्यजम् ॥  
यत्त्वया धर्मकृच्छ्रे तु शापेनाभिहतः पुरा।  
वनस्थया दुःखितया शोचन्त्या मान्दिवानिशम् ॥  
स मच्छरीरे त्वच्छापाद्दह्यमानोऽवसत्कलिः।  
त्वच्छापदग्धः सततं सोऽग्नावग्निरिवाहितः ॥  
मम च व्यवसायेन तपसा चैव निर्जितः।  
दुःखस्यान्तेन चानेन भवितव्यं हि नौ शुभे ॥  
विमुच्य मां गतः पापस्ततोऽहमिह चागतः।  
त्वदर्थं विपुलश्रोणि न हि मेऽन्यत्प्रयोजनम् ॥  
कथं नु नारी भर्तारमनुरक्तमनुव्रतम्।  
उत्सृज्य वरयेदन्यं यथा त्वं भीरु कर्हिचित् ॥  
दूताश्चरन्ति पृथिवीं कृत्स्नां नृपतिशासनात्।  
भैमी किल स्म भर्तारं द्वितीयं वरयिष्यति ॥  
स्वैरवृत्ता यथाकाममनुरूपमिवात्मनः।  
श्रुत्वैव चैवं त्वरितो भागस्वरिरुपस्थितः ॥  
दमयन्ती तु तच्छ्रुत्वा नलस्य परिदेवितम्।  
प्राञ्जलिर्वेपमाना च भीता वचनमब्रवीत् ॥  
न मामर्हसि कल्याण पापेन परिशङ्कितुम्।  
मया हि देवानुत्सृज्य वृतस्त्वं निषधाधिप ॥  
तवाभिगमनार्थं तु सर्वतो ब्राह्मणा गताः।  
वाक्यानि मम गाथाभिर्गायमाना दिशो दश ॥  
ततस्त्वां ब्राह्मणो विद्वान्पर्णादो नाम पार्थिव।  
अभ्यगच्छत्कोसलायामृतुपर्णनिवेशने ॥  
तेन वाक्ये कृतेसम्यक्प्रतिवाक्ये तथा हृते।  
उपायोऽयम्मया दृष्टो नैषधानयने तव ॥  
त्वामृते नहि लोकेऽन्य एकाह्ना पृथिवीपते।  
समर्थो योजनशतं गन्तुमश्वैर्नराधिप ॥  
`तथापि मां महीपाल भजेतां चरणौ तव।'  
स्पृशेयं तेन सत्येन पादावेतौ महीपते।  
यथा नासत्कृतं किञ्चिन्मनसाऽपि चराम्यहम् ॥  
अयं चरति लोकेऽस्मिन्भूतसाक्षी सदागतिः।  
एष मे मुञ्चतु प्राणान्यदि पापं चराम्यहम् ॥  
यथा चरति तिग्मांशुः परितो भुवनं सदा।  
स मुञ्चतु मम प्राणान्यदि पापं चराम्यहम् ॥  
चन्द्रमाः सर्वभूतानामन्तश्चरति साक्षिवत्।  
स मुञ्चतु मम प्राणान्यदि पापं चराम्यहम् ॥  
एते देवास्त्रयः कृत्स्नं त्रैलोक्यं धारयन्ति वै।  
विब्रुवन्तु यथा सत्यमेतद्देवास्त्यजन्तु माम् ॥  
एवमुक्ते ततो वायुरन्तरिक्षादभाषत।  
नैषा कृतवती पापं नल सत्यं ब्रवीमि ते ॥  
राजञ्शीलनिधिः स्फीतो दमयन्त्या सुरक्षितः।  
साक्षिणो रक्षिणश्चास्या वयं त्रीन्परिवत्सरान् ॥  
उपायो विहितश्चायं त्वदर्थमतुलोऽनया।  
न ह्येकाह्ना शतं गन्ता त्वामृतेऽन्यः पुमानिह ॥  
उपपन्ना त्वया भैमी त्वं च भैम्या महीपते।  
नात्र शङ्का त्वया कार्या सङ्गच्छ सह भार्यया ॥  
तथा ब्रुवति वायौ तु पुष्पवृष्टिः पपात ह।  
देवदुन्दुभयो नेदुर्ववौ च पवनः शिवः ॥  
तदद्भुतमयं दृष्ट्वा नलो राजाऽथ भारत।  
दमयन्त्यां विशङ्कां तामुपाकर्षदरिन्दमः ॥  
ततस्तद्वस्त्रमरजः प्रावृणोद्वसुधाधिपः।  
संस्मृत्य नागराजं तं ततो लेभे स्वकं वपुः ॥  
स्वरूपिणं तु भर्तारं दृष्ट्वा भीमसुता तदा।  
प्राक्रोशदुच्चैरालिङ्ग्य पुण्यश्लोकमनिन्दिता ॥  
भैमीमपि नलो राजा भ्राजमानो यथा पुरा।  
सस्वजे स्वसुतौ चापि यथावत्प्रत्यनन्दत ॥  
ततः स्वोरसि विन्यस्य वक्रं तस्य शुभानना।  
परीता तेन दुःखेन निशश्वासायतेक्षणा ॥  
तथैव मलदिग्धाङ्गीं परिष्वज्य शुचिस्मिताम्।  
सुचिरं पुरुषव्याघ्रस्तस्थौ शोकपरिप्लुतः ॥  
ततः सर्वं यथावृत्तं दमयन्त्या नलस्य च।  
भीमायाकथयत्प्रीत्या वैदर्भ्या जननी नृप ॥  
ततोऽब्रवीन्महाराजः कृतशौचमहन्नलम्।  
दमयन्त्या सहोपेतं कल्ये द्रष्टा सुखोषितम् ॥  
ततस्तौ सहितौ रात्रिं कथयन्तौ पुरातनम्।  
वने विचरितं सर्वमूषतुर्मुदितौ नृप ॥  
गृहे भीमस्य नृपतेः परस्परसुखैषिणौ।  
वसेतां हृष्टसङ्कल्पौ वैदर्भी च नलश् ह ॥  
स चतुर्थे ततो वर्षे सङ्गम्य सह भार्यया।  
सर्वकामैः सुसिद्धार्थो लब्धवान्परमां मुदम् ॥  
दमयन्त्यपि भर्तारमासाद्याप्यायिता भृशम्।  
अर्धसञ्जातसस्येव तोयं प्राप्य वसुन्धरा ॥  
सैवं समेत्य व्यपनीय तन्द्रां शान्तज्वरा हर्षविवृद्धसत्त्वा।  
रराज भैमी समवाप्तकामा शीतांशुना रात्रिरिवोदितेन ॥  
॥  
इतिश्रीमन्महाभारते अरण्यपर्वणि नलोपाख्यानपर्वणि चतुःसप्ततितमोऽध्यायः ॥74॥  

## टिप्पणयः

प्रतिश्रयः गृहम् ॥  
किन्नु तस्य मया चीर्णमपराधमिति ध. पाटः ॥  
अग्नौ पाणि गृहीत्वातु देवानामप्रतस्तथेति झ. पाठः ॥  
त्वां दृष्टवान्कोसलेष्वति ध. पाठः ॥  
सदागतिर्वायुः ॥  
चन्द्रमाश्चित्ताभिमानिनी देवता ॥  
कल्ये प्रभाते।  
कृतार्थं तमहं नलमिति क. ध. पाठः ॥  

###### अरण्यपर्व \- अध्याय 075

### ॥  
श्रीः ॥  

## 3.75. अध्यायः 075

## विषयाः

परेद्युः प्रभाते भीमराजेन स्रातालङ्कृतयोर्नलदमयन्त्योर्दर्शनम् ॥1॥  
ऋतुपर्णेन नलं क्षमापयित्वा ततोऽश्वविद्यापरिग्रहणपूर्वकं स्वपुरम्प्रति गमनम् ॥2॥  

## पाठः



बृहदश्व उवाच।  

अथ तां व्युषितो रात्रिं नलो राजा स्वलङ्कृतः।  
वैदर्भ्या सहितः काल्यं ददर्श वसुधाधिपम् ॥  
ततोऽभिवादयामास प्रयतः श्वशुरं नलः।  
ततो नु दमयन्ती च ववन्दे पितरं शुभा ॥  
तं भीमः प्रतिजग्राह पुत्रवत्परया मुदा।  
यथार्हं पूजयित्वा च समाश्वासयत प्रभुः ॥  
नलेन सहितां तत्रदमयन्तीं पतिव्रताम्।  
`अनुजग्राह महता सत्कारेण क्षितीश्वरः' ॥  
तामर्हणां नलो राजा प्रतिगृह्य यथाविधि।  
परिचर्यां स्वकां तस्मै यथावत्प्रत्यवेदयत् ॥  
ततो बभूव नमरे सुमहान्हर्षजः स्वनः।  
जनस्य सम्प्रहृष्टस्य नलं दृष्ट्वा तथाऽऽगतम् ॥  
अशोभयच्च नगरीं पताकाध्वजमालिनीम्।  
सिक्ताः सुमृष्टपुष्पाढ्या राजमार्गाः स्वलङ्कृताः ॥  
द्वारिद्वारि च पौराणां पुष्पभङ्गः प्रकल्पितः।  
अर्चितानि च सर्वाणि देवतायतनानि च ॥  
ऋतुपर्णोऽपिशुश्राव बाहुकच्छद्मिनं नलम्।  
दमयन्त्या समायुक्तं जहृषे च नराधिपः ॥  
तमानाय्य नलं राजा क्षमयामास पार्थिवः।  
स च तं क्षमयामास हेतुभिर्बुद्धिसम्मितः ॥  
स सत्कृतोमहीपालो नैषधं विस्मिताननः।  
दिष्ट्या समेतो दारैः स्वैर्भवानित्यभ्यनन्दत ॥  
कच्चित्तु नापराधं ते कृतवानस्मि नैषध।  
अज्ञातवासे वसतो मद्गृहेवसुधाधिप ॥  
यदि वाऽबुद्धिपूर्वाणि यदि बुद्ध्याऽपि कानिचित्।  
मया कृतान्यकार्याणि तानि त्वं क्षन्तुमर्हसि ॥  


नल उवाच।  

न मेऽपराधं कृतवांस्त्वं स्वल्पमपि पार्थिव।  
कृतेऽपि च न मे कोपः क्षन्तव्यं हि मया तव ॥  
पूर्वं ह्यापि सखा मेऽसि सम्बन्धी च जनाधिप।  
अत ऊर्ध्वं तु भूयस्त्वं प्रीतिमाहर्तुमर्हसि ॥  
सर्वकामैः सुविहितैः सुखमस्म्युषितस्त्वयि।  
न तथा स्वगृहेराजन्यथा तव गृहे सदा ॥  
इदं चैव हयज्ञानं त्वदीयं मयि तिष्ठति।  
तदुपाकर्तुमिच्छामि मन्यसे यदि पार्थिव ॥  
एवमुक्त्वा ददौ विद्यामृतुपर्णाय नैषधः।  
स च तां प्रतिजग्राह विधिदृष्टेन क्रमणा ॥  
गृहीत्वा चाश्वहृदयं प्रीतो भागस्वरिर्नृप।  
निषधाधिपतेश्चापि दत्ताऽक्षहृदयं नृपः।  
सूतमन्यमुपादाय ययौ स्वपुरमेव ह ॥  
ऋतुपर्णे गते राजन्नलो राजा विशाम्पते।  
नगरे कुण्डिने कालं नातिदीर्गमिवावसत् ॥  
इति श्रीमन्महाभारते अरण्यपर्वयणि नलोपाख्यानपर्वणि पञ्चसप्ततितमोऽध्यायः ॥75॥  

## टिप्पणयः

जनाश्च सर्वे संहृष्टा राजा चोत्सवमाचरदिति ध. पाठः .।  
पुष्पभङ्गः पुष्पसम्मर्दः ॥  
उपाकर्तुं दातुम् ॥  

###### अरण्यपर्व \- अध्याय 076

### ॥  
श्रीः ॥  

## 3.76. अध्यायः 076

## विषयाः

नलेन पुनः स्वपुरम्प्रत्यागमनम् ॥1॥  
तथा पुनर्द्यूतेन पुष्रं पराजित्य तस्य तत्पुरं प्रतियापनम् ॥2॥  

## पाठः



बृहदश्व उवाच।  

स मासमुष्य कौन्तेय भीममामन्त्र्य नैषधः।  
पुरादल्पपरीवारो जगाम निषधान्प्रति ॥  
रथेनैकेन शुभ्रेण दन्तिभिः परिषोडशै।  
पञ्चाशद्भिर्हयैश्चैव षट्शतैश्च पदातिभिः ॥  
स कम्पयन्निव महीं त्वरमाणो महापुरीम्।  
प्रविवेशाथ संरब्धस्तरसैव महामनाः ॥  
ततः पुष्करमासाद्य वीरसेनसुतो नलः।  
उवाच दीव्याव पुनर्बहुवित्तं मयाऽर्जितम् ॥  
दमयन्ती च यच्चान्यन्मम किञ्चन विद्यते।  
एष वै मम सन्न्यासस्तव राज्यन्तु पुष्कर ॥  
पुनः प्रवर्ततां द्यूतमिति मे निश्चिता मतिः।  
एकपाणेन भद्रं ते प्राणयोश्च पणावहे ॥  
जित्वा परस्वमाहृत् राज्यंवा यदि वा वसु।  
प्रतिपाणः प्रदातव्यः प्राणो हि पणमुच्यते ॥  
न चेद्वाञ्छसि तद्द्यूतं युद्धद्यूतं प्रवर्तताम्।  
द्वैरथेनास्तु वै शान्तिस्तव वा मम वा नृप ॥  
वंशभोज्यमिदं राज्यमर्थितव्यं यथा तथा।  
येनकेनाप्युपायेन वृद्धानामिति शासनम् ॥  
द्वयोरेकतरे बुद्धिः क्रियतामद्य पुष्कर।  
कैतवेनाक्षवत्यां वा युद्धे वा नाम्यतां धनुः ॥  
नैषधेनैवमुक्तस्तु पुष्करः प्रहसन्निव।  
ध्रुवमात्मजयं मत्वा प्रत्याह निषधाधिपम् ॥  
दिष्ट्या त्वयाऽर्जितं वित्तं प्रतिपाणाय नैषध।  
दिष्ट्या च दुष्कृतङ्कर्म दमयन्त्याः क्षयं गतम् ॥  
दिष्ट्या वै प्रीसे राजन्मम लाभाय नैषध।  
पुनर्द्यूते च ते बुद्धिर्दिष्ट्या पुरुषसत्तम ॥  
धनेनानेन वै भैमी जितेन समलङ्कृता।  
मामुपस्थास्यति व्यक्तं दिवि शक्रमिवाप्सराः ॥  
नित्यशो हि स्मरामि त्वां प्रतीक्षेऽपि च नैषध।  
देवने च मभ प्रीतिर्भवत्येवासुहृद्गणैः ॥  
जित्वात्वद्य वरारोहां दमयन्तीमनिन्दिताम्।  
कतकृत्यो भविष्यामि सा हिमे नित्यशो हृदि ॥  
श्रुत्वा तु तस् ता वाचो बह्वबद्धप्रलापिनः।  
इयेष स शिरश्छेत्तुं खङ्गेन कुपितो नलः ॥  
स्मयंस्तु रोषताम्राक्षस्तमुवाच नलो नृपः।  
पणावः किं व्याहरसे जितो न व्याहरिष्यसि ॥  
ततः प्रावर्तत द्यूतं पुष्करस्य नलस्य च।  
एकपाणेन भद्रं ते नलेन स पराजितः ॥  
स रत्नकोशनिचयैः प्राणेन पणितोपि च।  
जित्वा च पुष्करं राजा प्रहसन्निदमब्रवीत् ॥  
मम सर्वमिदं राज्यमव्यग्रं हतकण्ठकम्।  
वैदर्भी न त्वया शक्या राजापशद वीक्षितम्।  
तस्यास्त्वं सपरीवारो मूढ दासत्वमागतः ॥  
न त्वया तत्कृतङ्कर्म येनाहं विजितः पुरा।  
कलिना तत्कृतं कर्म त्वं च मूढ न बुध्यसे ॥  
नाहं परकृतं दोषं त्वय्याधास्ये कथञ्चन।  
यथासुखं वै जीवत्वम्प्राणानवसृजामि ते ॥  
तथैव सर्वसम्भारं स्वमंशं वितरामि ते।  
तथैव च मम प्रीतिस्त्वयि वीर न संशयः ॥  
सौहार्दं चापि मे त्वत्तो न कदाचित्प्रहास्यति।  
पुष्कर त्वं हि मे भ्राता सञ्जीव शरदः शतम् ॥  
एवं नलः सान्त्वयित्वा भ्रातरं सत्यविक्रमः।  
वचनैस्तोषयामास परिष्वज्य पुनः पुनः ॥  
सान्त्वितो नैषधेनैवं पुष्ररः प्रत्युवाच तम्।  
पुण्यश्लोकं तदा राजन्नभिवाद्य कृताञ्जलिः ॥  
कीर्तिरस्तु तवाक्षय्या जीव वर्षायुतं सुखी।  
यो मे वितरसि प्राणानधिष्ठानं च पार्थिव ॥  
स तथा सत्कृतो राज्ञा मासमुष्य तदा नृपः।  
प्रययौ पुषरो हृष्टः स्वपुरं स्वजनावृतः ॥  
महत्या सेनया सार्धंविनीतैः परिचारकैः।  
भ्राजमान इवादित्यो वपुषा पुरुषर्षभ ॥  
प्रस्थाप्य पुष्करं राजा वित्तवन्तमनामयम्।  
प्रविवेश पुरं श्रीमानत्यर्थमुपशोभिताम् ॥  
प्रविश्य सान्त्वयामास पौरांश्च निषधाधिपः।  
`हितेषु चैषां सततं पितेवावहितोऽभवत्' ॥  
पौरा जानपदाश्चापि सम्प्रहृष्टतनूरुहाः।  
ऊचुः प्राञ्जलयः सर्वे सामात्यप्रमुखा जनाः ॥  
अद्यस्म निर्वृता राजन्पुरे जनपदेऽपि च।  
उपासितुं पुनः प्राप्ता देवा इव शतक्रतुम् ॥  

## टिप्पणयः

उष्य वासं कृत्वा ॥  
श्मयन्त्या च यच्चान्यज्जयत्वं सुसमार्जितमिति ध. पाठः .।  
राज्यं एकपाणेनैव मम तुदमयन्त्यादि च प्राणयोश्च पणावहे युद्धमपि वर्ततामित्यर्तः ॥  
प्राणो हि धनमुच्यते इति ध. पाठः ॥  
प स्तगतं राज्यंइतिध. पाठः ॥  
दिष्ट्याच ध्रियसे राजन्सदारोऽद्य महाभुजेति झ. पाठः ॥  
पणाय किं व्याहरसे शीघ्रं द्यूतं प्रवर्ततामिति क. पाठः ॥  

###### अरण्यपर्व \- अध्याय 077

### ॥  
श्रीः ॥  

## 3.77. अध्यायः 077

## विषयाः

पुष्करं निष्कासितवता नलेन कुण्डिनपुरात्सपुत्राया दमयन्त्या आनयनपूर्वकं प्रजापालनेन सुखवासः ॥1॥  
बृहदश्वेन द्युधिष्ठिरायाक्षहृदयविद्योपदेशपूर्वकं सङ्क्षेपेण हरिश्चन्द्रोपाख्यानकथनम् ॥2॥  

## पाठः



बृहदश्व उवाच।  

प्रशान्ते तु पुरे हृष्टे सम्प्रवृत्ते महोत्सवे।  
महत्या सेनया राजा दमयन्तीमुपानयत् ॥  
`पुण्यश्लोकं तु राज्यस्थं श्रुत्वा भीमो महीपतिः।  
मुदा परमया युक्तो बभूव भरतर्षभ ॥  
अथ हृष्टमना राजा महत्या सेनया सह।  
सुतां प्रस्थापयामास पुण्यश्लोकाय धीमते' ॥  
दमयन्तीमपि पिता सत्कृत्यपरवीरहा।  
प्रास्थापयदमेयात्मा भीमो भीमपराक्रमः ॥  
आगतायां तु वैदर्भ्यां सपुत्रायां नलो नृपः।  
वर्तयामास मुदितो दोवराडिव नन्दने ॥  
तथा प्रकाशतां यातो जम्बूद्वीपे स राजसु।  
पुनः स्वे चावसद्राज्ये प्रत्याहृत्य महायशाः ॥  
ईजे च विविधैर्यज्ञैर्विधिवच्चाप्तदक्षिणैः।  
तथा त्वमपि राजेन्द्र ससुहृद्वक्ष्यसे चिरात् ॥  
दुःखमेतादृशम्प्राप्तो नलः परपुरञ्जयः।  
देवनेन नरश्रेष्ठ सभार्यो भरतर्षभ ॥  
एकाकिनैव सुमहन्नलेन पृथिवीपते।  
दुःखमासादितं घोरं प्राप्तश्चाभ्युदयः पुनः ॥  
त्वं पुनर्भ्रातृसहितः कृष्णया चैव पाण्डव।  
कथाश्चापि समाकर्ण्य धर्ममेवानुचिन्तयन् ॥  
ब्राह्मणैश्च महाभागैर्वेदवेदाङ्गपारगैः।  
नित्यमन्वास्यसे राजंस्तत्र का परिदेवना ॥  
कर्कोटकस्य नागस् दमयन्त्या नलस्य च।  
ऋतुपर्णस्य राजर्षेः कीर्तनं कलिनाशनम् ॥  
इतिहासमिमं चापि कलिनाशनमच्युत।  
शक्यमाश्वसितुं श्रुत्वा त्वद्विधेन विशाम्पते ॥  
अस्थिरत्वं च सञ्चिन्त्य पुरुषार्थस् नित्यदा।  
तस्योदये व्यये चापि न चिन्तयितुमर्हसि ॥  
श्रुत्वेतिहासं नृषते समाश्वसिहि मा शुचः।  
व्यसने त्वं महाराज न विषीदितुमर्हसि ॥  
विषमावस्थिते दैवे पौरुषेऽफलतां गते।  
विषादयन्ति नात्मानं सत्त्वापाश्रयिणो नराः ॥  
ये चेदं कथयिष्यन्ति नलस् चरितं महत्।  
श्रोष्यन्ति चाप्यभीक्ष्णं वै नालक्ष्मीस्तान्भजिष्यति ॥  
अर्थास्तस्योपपत्स्यन्ते धन्यतां च गमिष्यति।  
इतिहासमिमं श्रुत्वा पुराणं शश्वदुत्तमम् ॥  
पुत्रान्पौत्रान्पशूंश्चापि लभते नृषु चाग्र्यताम्।  
आरोग्यप्रीतिमांश्चैव भविष्ति न संशयः ॥  
भयात्रस्यसि यच्च त्वमाह्वयिष्यति मां पुनः।  
अक्षज्ञ इति तत्तेऽहं नाशयिष्यामि पार्थिव ॥  
वेदाक्षहृदयं कृत्स्नमहं सत्यपराक्रम।  
उपपद्यस्व कौन्तेय प्रसन्नोऽहं ब्रवीमि ते ॥  


वैशम्पायन उवाच।  

ततो हृष्टमना राजा बृहदश्वमुवाच ह।  
भगवन्नक्षहृदयं ज्ञातुमिच्छामि तत्त्वतः ॥  
`कौन्तेयेनैवमुक्तस्तु बृहदश्वो महामुनिः'।  
ततोऽक्षहृदयं प्रादात्पाण्डवाय महात्मने।  
`लब्ध्वा च पाण्डवो राजा विशोकः समपद्यत ॥  


बृहदश्व उवाच।  

पुनरेव तु वक्ष्यामि यस्त्वत्तो दुःखितो नृपः।  
तं शृणुष्व महाराज सर्वदुःखापनुत्तये ॥  
इक्ष्वाकूणां कुले जातो महात्मा पृथिवीपतिः।  
त्रिशङ्कुरिति विख्यातोराजराजो महाद्युतिः ॥  
हरिश्चन्द्रस्ततो जज्ञे गुणरत्नाकरो नृपात्।  
ततो विशेषैर्विविधैर्यज्ञैर्विपुलदक्षिणैः ॥  
स तु लोके वरः पुंसां पुण्यश्लोको महायशाः।  
सत्यवादी मधुरवाक्सत्येन बहुभाषिता ॥  
तस्य भार्याऽभवद्भूमौ सौशील्यसमलङ्कृता।  
उशीनरस्य राजर्षेर्दुहिता पुण्यलक्षणा ॥  
स्वयंवरे महाभागं वरयामास भामिनी।  
हरिश्चन्द्रं समेतानां राज्ञां मद्ये पतिं विभुम् ॥  
तया सह महीपालः सत्यवत्या मनोज्ञया।  
रेमे च सुचिरं कालं राजा राज्यमवाप्य च ॥  
तस्यां देव्यां हरिश्चन्द्राज्जज्ञे राजीवलोचनः।  
पुत्रः पुण्यवतां श्रेष्ठो लोहिताश्व इति श्रुतः ॥  
देव्या पुत्रेण सहितः पुण्यश्लोको महायशाः।  
वसिष्ठयाज्यो नृपतिरीजे शुण्यैर्महाध्वरैः ॥  
एतस्मिन्नेव काले तु विश्वामित्रो दिवं गतः।  
पुरुहूतपुरीं रम्यामाजगामेन्द्रसेवया ॥  
उपस्थाने च संवृत्ते देवेन्द्रस्य महात्मनः।  
आजगाम वसिष्ठोऽपि वामदेवसहायवान् ॥  
उपस्थाने च संवृत्ते सुखासीने पुरन्दरे।  
वर्ण्यमानेषु च तदा सत्यवादिषु राजसु ॥  
तस्यां संसदिसर्वस्माद्धरिश्चन्द्रोऽपि पप्रथे।  
यज्ञदानतपःशीलसत्यवाक्यदृझव्रतैः ॥  
वसिष्ठः परमप्रीतः स्वयाज्यपरिकीर्तनात्।  
तथापि विश्वामित्रस्तं न सेहे सत्यभूषितम् ॥  
हरिश्चन्द्रं प्रति तदा विश्वामित्रवसिष्ठयोः।  
पणः कृतस्तदा पश्चाद्विश्वामित्रेण पार्थिवः ॥  
राज्याच्चापि सुखाच्चापि सहसा चावरोपितः।  
अवाप परमं दुःखं मरणादमनोहरम् ॥  


वैशम्पायन उवाच।  

तच्छ्रुत्वा परमप्रीतो धर्मराजो युधिष्ठिरः।  
भ्रातृभिर्ब्राह्मणैश्चैव द्रौपद्या च समन्वितः।  
विस्मयं परमं गत्वा साधुसाध्वित्यभाषत ॥  
ततो हरिश्चन्द्रकथां च सर्वे श्रुत्वा तु राजा मनुजेन्द्रकेतुः।  
विहाय शोकं विजहार भूयः स्मरन्हरिश्चन्द्रमनन्तकीर्तिम् ॥  
कथामेवं तथा कृत्वा हरिश्चन्द्रनलाश्रयाम्।  
आमन्त्र्य पाण्डवान्सर्वान्बृहदश्वो जगाम ह'।  
उक्त्वा चाशु सरोऽगच्छदुपस्प्रष्टुं महातपाः ॥  
बृहदश्व गते पार्थमश्रौषीत्सव्यसाचिनम्।  
वर्तमनं तपस्युग्रे वायुभक्षं मनीषिणम् ॥  
ब्राह्मणएभ्यस्तपस्विभ्यः सम्पतद्भ्यस्ततस्ततः।  
तीर्थशैलवनेभ्यश्च समेतेभ्यो दृढव्रतः ॥  
इतिपार्थो महाबाहुर्दुरापं तप आस्थितः।  
न तथा दृष्टपूर्वोऽन्यः कश्चिदुग्रतपा इति ॥  
यथा धनञ्जयः पार्थस्तपस्वी नियतव्रतः।  
मुनिरेकचरः श्रीमान्धर्मो विग्रहवानिव ॥  
तं श्रुत्वा पाण्डवो राजंस्तप्यमानं महावने।  
अन्वशोचत कौन्तेयः प्रियं वै भ्रातरं जयम् ॥  
दह्यमानेन तु हृदा शरणार्थी महावने।  
ब्राह्मणान्विविधज्ञानान्पर्यपृच्छद्युधिष्ठिरः ॥  
`प्रतिगृह्याक्षहृदयं कुन्तीपुत्रो युधिष्ठिरः।  
आसीद्धृष्टमना राजन्भीमसेनादिभिर्युतः ॥  
स्वभ्रातॄन्सहितान्पश्यन्कुन्तीपुत्रो युधिष्ठिरः।  
अपश्यन्नर्जुनं तत्रबभूवाश्रुपरिप्लुतः ॥  
सन्तप्यमानः कौन्तेयो भीमसेनमुवाच ह।  
कदा द्रक्ष्यामि वै भीम पार्तमत्र तवानुजम् ॥  
मत्कृते हि कुरुश्रेष्ठ तष्यते परमं तपः।  
तस्याक्षहृदयज्ञानमाख्यास्यामि कदा न्बहम् ॥  
स हि श्रुत्वाऽक्षहृदयं समुपात्तं मया विभो।  
प्रहृष्टः पुरुषव्याघ्रो भविष्यति न संशयः' ॥  
इति श्रीमन्महाभारते अरण्यपर्वणि नलोपाख्यानपर्वणि सप्तसप्ततितमोऽध्यायः ॥77॥  

## टिप्पणयः

प्रशान्ते वीतशोके।  
प्रशान्ते पुष्करे हृष्टे इति क. पाठः ॥  
वक्ष्यसे दीव्यसे।  
वशकान्तावित्यस्य रूपम्।  
समहच्यक्ष्यसे ह्यघमिति क. पाठः ॥  
वेद वेद्मि।  
उपपद्यस्व गृहाण ॥  

###### अरण्यपर्व \- अध्याय 078

### ॥  
श्रीः ॥  

## 3.78. अध्यायः 078

## विषयाः

अर्जुनविनाभावेन काम्यकवने निवासमरोचयानैः पाण्डवैस्तस्मान्निर्गमननिर्धारणम् ॥1॥  

## पाठः



जनमेजय उवाच।  

भगवान्काम्यकात्पार्थे गते मे प्रपितामहे।  
पाण्डवाः किमकुर्वंस्ते तमृते सव्यसाचिनम् ॥  
स हि तेषां महेष्वासो गतिरासीदनीकजित्।  
आदित्यानां यथा विष्णुस्तथैव प्रतिभाति मे ॥  
तेनेन्द्रसमवीर्येण सङ्ग्रामेष्वनिवर्तिना।  
विनाभूता वने वीराः कथमासन्पितामहाः ॥  


वैशम्पायन उवाच।  

गते तु पाण्डवेतात काम्यकात्सव्यसाचिनि।  
बभूवुः कौरवेयास्ते दुःखशोकपरायणाः ॥  
आक्षिप्तसूत्रा मणयश्छिन्नपक्षा इवाण्डजाः।  
अप्रीतमनसः सर्वे बभूवुरथ पाण्डवाः ॥  
वनं तु तदभूत्तेन हीनमक्लिष्टकर्मणा।  
कुबेरेण यथाहीनं वनं चैत्ररथं तथा ॥  
तमृते ते नरव्याघ्राः पाण्डवा जनमेजय।  
मुदमप्राप्नुवन्तो वै काम्यके न्यवसंस्तदा ॥  
ब्राह्मणार्थे पराक्रान्ताः शुद्धैर्वाणैर्महारथाः।  
निघ्नन्तो भरतश्रेष्ठ मेध्यान्बहुविधान्मृगान् ॥  
नित्यंहि पुरुषव्याघ्रा वन्याहारमरिन्दमाः।  
प्रविसृत्य समाहृत्य ब्राह्मणेभ्यो न्यवेदयन् ॥  
एवं ते न्यवसंस्तत्रसोत्कणअठाः पुरुषर्षभाः।  
अहृष्टमनसः सर्वेगते राजन्धनञ्जये ॥  
अथ विप्रोषितं राजन्पाञ्चाली मध्यमं पतिम्।  
स्मरन्ती पाण्डवश्रेष्ठमिदं वचनमब्रवीत् ॥  
योऽर्जुनेनार्जुनस्तुल्यो द्विबाहुर्बहुबाहुना।  
तमृते पाण्डवश्रेष्ठं वनं न प्रतिभाति मे ॥  
शून्यामिव प्रपश्यामि तत्रतत्र महीमिमाम्।  
बह्वाश्चर्यमिदं चापि वनं कुसुमितद्रुमम् ॥  
न तथा रमणीयं वै तमृते सव्यसाचिनम्।  
नीलाम्बुदसमप्रख्यं मत्तमातङ्गगामिनम् ॥  
तमृते पुण्डरीकाक्षं काम्यकं नातिभाति मे।  
यस्य वा धनुषो घोषः श्रूयते चाशनिस्वनः।  
न लभे शर्म वै राजन्स्मरन्ती सव्यसाचिनम् ॥  
तथा लालप्यमानां तां निशाम्य परवीरहा।  
भीमसेनो महाराज द्रौपदीमिदमब्रवीत् ॥  
मनःप्रीतिकरं भद्रे यद्ब्रवीषि सुमध्यमे।  
तन्म प्रीणाति हृदयममृतप्राशनोपमम् ॥  
यस्य दीर्घौ समौ पीनौ भुजौ परिघसन्निभौ।  
मौर्वीकृतकिणौ वृत्तौ खङ्गायुधधनुर्धरौ ॥  
निष्काङ्गदकृतापीडौ पञ्चशीर्षाविवोरगौ।  
तमृते पुरुषव्याघ्रं नष्टसूर्यमिवाम्बरम् ॥  
यमाश्रित्य महाबाहुं पाञ्चालाः कुरवस्तथा।  
सुराणामपि यत्तानां पृतनासु न बिभ्यति ॥  
यस्य बाहू समाश्रित्य वयं सर्वेमहात्मनः।  
मन्यामहे जितानाजौ परान्प्राप्तां च मेदिनीम् ॥  
तमृते फल्गुनं वीरं न लभे काम्यके धृतिम्।  
पश्यामि च दिशः सर्वास्तिमिरेणावृता इव ॥  
ततोऽब्रवीत्साश्रुकण्ठो नकुलः पाण्डुनन्दनः।  
यस्मिन्दिव्यानि कर्माणि कथयन्ति रणाजिरे।  
देवा अपि युधांश्रेष्ठं तमृतेका रतिर्वने ॥  
उदीचीं चो दिशं गत्वा जित्वा युधि महाबलान्।  
गन्धर्वमुख्याञ्शतशो हर्याँल्लेबे महाद्युतिः ॥  
राज्ञे तित्तिरिकल्माषाञ्श्रीमतोऽनिलरंहसः।  
प्रादाद्भात्रे प्रियः प्रेम्णा राजसूये महाक्रतौ ॥  
तमृतेभीमधन्वानं भीमादवरजं वने।  
कामये काम्यके वासं नेदानीममरोपमम् ॥  


सहदेव उवाच।  

यो धनानिन कन्याश्च युधि हित्वा महाबलान्।  
`शतशो घातयित्वाऽरीन्पृतनामध्यगस्तदा'।  
आजहार पुरा राज्ञे राजसूये महाक्रतौ ॥  
यः समेतान्मृधे जित्वायादवानमितद्युतिः।  
सुभद्रामाजहारैको वासुदेवस्य सम्मते ॥  
`येनार्धराज्यमाच्छिद्य द्रुपदस्य महात्मनः।  
आचार्यदक्षिणा दत्ता रणे द्रोणश्यभारत' ॥  
तस्य जिष्णोर्बृसीं दृष्ट्वा सून्यत्रेव निवेशने।  
हृदयं मे महाराज न शाम्यात्रकदाचन ॥  
विनादस्माद्विवासं तु रोचयेऽहमरिन्दम।  
न हि नस्तमृते वीरं रमणीयमिदं वनम् ॥  
इति श्रीमन्महाभारते अरण्यपर्वणि तीर्थयात्रापर्वणि अष्टसप्ततितमोऽध्यायः ॥78॥  

## टिप्पणयः

आक्षिप्तसूत्राश्छिन्नसूत्राः।  
अण्डजाः पक्षिणः ॥  
मेध्यान् यज्ञार्हान् ॥  
किणं आघातचिह्नम् ॥  
निष्काङ्गदकृतापीडौ साष्टशतं सुवर्णाः निष्कः तत्कृतेनाङ्गदेन कृतभूषणौ ॥  
बृसीं आसनम् ॥  

###### अरण्यपर्व \- अध्याय 079

### ॥  
श्रीः ॥  

## 3.79. अध्यायः 079

## विषयाः

युधिष्ठिरेण काम्यकवनमुपागतं नारदम्प्रति भूप्रादक्षिण्येन तीर्थयात्राफलप्रश्नः ॥1॥  
नारदेन तत्कथनाय पुलस्त्यभीष्मसंवादानुवादारम्भः ॥2॥  

## पाठः



वैशम्पायन उवाच।  

`धनञ्जयोत्सुकास्ते तु वने तस्मिन्महारथाः।  
न्यवसन्त महाभागा द्रौपद्या सह कृष्णया' ॥  
धनं जयोत्सुकानां तु भ्रातॄणां कृष्णया सह।  
श्रुत्वा वाक्यानि विमना धर्मराजोप्यजायत ॥  
अथापश्यन्महात्मानं देवर्षिं तत्र नारदम्।  
दीप्यमानं श्रिया ब्राह्म्या दीप्ताग्निसमतेजसम् ॥  
तमागतमभिप्रेक्ष्य भ्रातृभिः सह धर्मराट्।  
प्रत्युत्थाय यथान्यायं पूजां चक्रे महात्मने ॥  
स तैः परिवृतः श्रीमान्भ्रातृभिः कुरुसत्तमः।  
विबभावतिदीप्तौजा देवैरिव शतक्रतुः ॥  
यथा च वेदान्सावित्री याज्ञसेनी तथा पतीन्।  
न जहौ धर्मतः पार्थान्मेरुमर्कप्रभा यथा ॥  
`अर्ध्यं पाद्यमथानीय त्वभ्यवायदच्युतः।  
नारदस्तु महातेजाः स्वस्त्यस्त्वित्यभ्यभाषत ॥  
ततो युधिष्ठिरो राजा दृष्ट्वा देवर्षिसत्तमम्।  
यथार्हं पूजयामास विधिवत्कुरुनन्दनः' ॥  
प्रतिगृह्य च तां पूजां नारदो भगवानृषिः।  
आश्वासयद्धर्मसुतं युक्तरूपमिवानघ ॥  
उवाच च महात्मानं धर्मराजं युधिष्ठिरम्।  
ब्रूहि धर्मभृतां श्रेष्ठ केनार्थः किं ददानि ते ॥  
अथ धर्मसुतो राजा प्रणम्य भ्रातृभिः सह।  
उवाच प्राञ्जलिर्भूत्वा नारदं देवसम्मितम् ॥  
न्वयि तुष्टे महाभाग सर्वलोकाभिपूजिते।  
कृतमित्येव मन्येऽहं प्रसादात्तव सुव्रत ॥  
यदि त्वहमनुग्राह्यो भ्रातृभिः सहितोऽनघ।  
सन्देहं मे सुनिश्रेष्ठ तत्वतश्छेत्तुमर्हसि ॥  
प्रदक्षिणां यः कुरुते पृथिवीं तीर्थतत्परः।  
किं फलं तस्य कार्त्स्न्येन तद्भवान्वक्तुमर्हति ॥  


नारद उवाच।  

शृणु राजन्नवहितो यथा भीष्मेण धीमता।  
पुलस्त्यस्य सकाशाद्वै सर्वमेतदुपश्रुतम् ॥  
पुरा भागीरथीतीरे भीष्मो धर्मभृतांवरः।  
पित्र्यं व्रतं समास्थाय न्यवसन्मुनिभिः सह ॥  
शुभे देशे तथा राजन्पुण्ये देवर्षिसेविते।  
गङ्गाद्वारे महाभाग देवगन्धर्वसेविते ॥  
स पितॄंस्तर्पयामास देवांश्च परमद्युतिः।  
ऋषींश्च तर्पयामास विधिदृष्टेन कर्मणा ॥  
कस्य चित्त्वथ कालस्य जपन्नेव महायशाः।  
ददर्शाद्भुतसङ्काशं पुलस्त्यमृषिसत्तमम् ॥  
स तं दृष्ट्वोग्रतपसं दीप्यमानमिव श्रिया।  
प्रहर्षमतुलं लेभे विस्मयं परमं ययौ ॥  
उपस्थितं महाभागं पूजयामास भारत।  
भीष्मो धर्मभृतां श्रेष्ठो विधिदृष्टेन कर्मणा ॥  
शिरसा चाघमादाय शुचिः प्रयतमानसः।  
नाम सङ्कीर्तयामास तस्मिन्ब्रह्मर्षिसत्तमे ॥  
भीष्मोऽहमस्मि भद्रं ते दासोऽस्मि तव सुव्रत।  
तव सन्दर्शनादेव मुक्तोऽहं सर्वकिल्वपैः ॥  
रएवमुक्त्वा महाराज भीष्मो धर्मभृतांवरः।  
वाग्यतः प्राञ्जलिर्भूत्वातूष्णीमासीद्युधिष्ठिर ॥  
तं दृष्ट्वा नियमेनाथ स्वाध्यायाम्नायकर्शितम्।  
भीष्मं कुरुकुलश्रेष्ठं मुनिः प्रीतमनाऽभवत् ॥  
`ततः स मधुरेणाथ स्वरेण सुमहातपाः।  
उवाच वाक्यं धर्मज्ञः पुलस्त्यः प्रीतमानसः' ॥  
इति श्रीमन्माहाभारते अरण्यपर्वणि तीर्थयात्रापर्वणि एकोनाशीतितमोऽध्यायः ॥79॥  

###### अरण्यपर्व \- अध्याय 080

### ॥  
श्रीः ॥  

## 3.80. अध्यायः 080

## विषयाः

पलस्त्येन भीष्म्प्रतिपुष्करादितीर्थमहिमानुवर्णनम् ॥1॥  

## पाठः



पुलस्त्य उवाच।  

अनेन तव धर्मज्ञ प्रश्रयेण दमेन च।  
सत्येन च महाभाग तुष्टोस्मि तव सुव्रत ॥  
यस्येदृशस्ते धर्मोऽयं पितृवाक्याश्रितोऽनघ।  
तेन पश्यसि मां पुत्र प्रीतिश्च परमा त्वयि ॥  
अमोघदर्शी भीष्माहं ब्रूहि किं करवाणि ते।  
यद्वक्ष्यसि कुरुश्रेष्ठ तस्य दाताऽस्मि तेऽनघ ॥  


भीष्म उवाच।  

प्रीते त्वयि महाभाग सर्वलोकाभिपूजिते।  
कृतमित्येव मन्येऽहं यदहं दृष्टवान्प्रभुम् ॥  
यदि त्वहमनुग्राह्यस्तव धर्मभृतांवर।  
सन्देहं ते प्रवक्ष्यामि तन्मे त्वं छेत्तुमर्हसि ॥  
अस्ति मे भगवन्कश्चित्तीर्थानि प्रति संशयः।  
तमहं श्रोतुमिच्छामि तद्भवान्वक्तुमर्हति ॥  
प्रदक्षिणां यः पृथिवीं करोत्यमरसन्निभ।  
किं फलं तस्य विप्रर्षे तन्मे ब्रूहि तषोधन ॥  


पुलस्त्य उवाच।  

हन्त तेऽहम्प्रवक्ष्यामि यदृषीणां परायणम्।  
तदेकाग्रमनास्तात शृणु तीर्थेषु यत्फलम् ॥  
यस्य हस्तौ च पादौ च मनश्चैव सुसंयतम्।  
विद्या तपश्च कीर्तिश्च स तीर्थफलमश्नुते ॥  
प्रतिग्रहादपावृत्तः सन्तुष्टो येन केनचित्।  
अहङ्कारनिवृत्तश्च स तीर्थफलमश्नुते ॥  
अकल्कको निरारम्भो लध्वाहारो जितेन्द्रियः।  
विमुक्तः सर्वपापेभ्यः स तीर्थफलमश्नुते ॥  
अक्रोधनश्च राजेन्द्र सत्यशीलो दृढव्रतः।  
आत्मोपमश्च भूतेषु स तीर्धफलमश्नुते ॥  
ऋषिभिः क्रतवः प्रोक्ता देवेष्विह यथाक्रमम्।  
फलं चैव यथातत्त्वं प्रेत्य चेह च सर्वशः ॥  
न ते शक्या दरिद्रेण यज्ञाः प्राप्तुं महीपते।  
बहूपकरणा यज्ञा नानासम्भारविस्तराः ॥  
प्राप्यन्ते पार्थिवैरेतैः समृद्धैर्वा नरैः क्वचित्।  
नार्थन्यूनोपकरणैरेकात्मभिरसंहतैः ॥  
यो दरिद्रैरपि विधिः शक्यः प्राप्तुं नरेश्वर।  
तुल्यो यज्ञफलैः पुण्यैस्तं निबोध युधांवर ॥  
ऋषीणां परमं गुह्यमिदं भरतसत्तम।  
तीर्थाभिगमनं पुण्यं यज्ञैरपि विशिष्यते ॥  
अनपोष्य त्रिरात्राणि तीर्थान्यनभिगम्य च।  
अदत्त्वा काञ्चनं गाश्च दरिद्रो नाम जायते ॥  
अग्निष्टोमादिभिर्यज्ञैरिष्ट्वा विपुलदक्षिणैः।  
न तत्फलमवाप्नोति तीर्थाभिगमनेन यत् ॥  
सर्वतीर्थेषु राजेन्द्र तीर्थं त्रैलोक्यविश्रुतम्।  
पुष्करं नाम विख्यातं महाभागः समाविशेत् ॥  
दशकोटिसहस्राणि तीर्थानां वै महामते।  
सान्निध्यं पुष्करे येषां त्रिसन्ध्यं कुरुनन्दन ॥  
आदित्या वसवो रुद्राः साध्याश्च समरुद्गणाः।  
गन्धर्वाप्सरसश्चैव नित्यं सन्निहिता विभो ॥  
यत्र देवास्तपस्तप्त्वा दैत्या ब्रह्मर्षयस्तथा।  
`तपोविशेषैर्बहुभिः स्थानान्यापुर्महौजसः'।  
दिव्ययोगा महाराज पुण्येन महताऽन्विताः ॥  
मनसाभ्येतुकामस्य पुष्कराणि मनस्विनः।  
पूयन्ते सर्वपापानि नाकपृष्ठे च पूज्यते ॥  
तस्मिंस्तीर्थे महाभागो नित्यमेव पितामहः।  
उवास परमप्रीतो देवदानवसत्तमः ॥  
पुष्करेषु महाभाग देवाः सर्पिगणाः पुरा।  
सिद्धिं समभिसम्प्राप्ताः पुण्येन महताऽन्विताः ॥  
तत्राभिषेकं यः कुर्यात्पितृदेवांश्च तर्पयेत्।  
सर्वपापविनिर्मुक्तो ब्रह्मलोके च पूज्यते ॥  
अप्येकं भोजयेद्विप्रं पुष्करारण्यमाश्रितः।  
तेनासौ कर्मणा भीष्म प्रेत् यचेह च मोदते ॥  
शाकैर्मूलैः फलैर्वाऽपिचेन वर्तयते स्वयम्।  
तद्वै दद्याद्ब्राह्मणाय श्रद्धावाननसूयकः।  
तेनैव प्राप्नुयात्प्राज्ञो हयमेधफलं नरः ॥  
`अपि वाऽप्युदपात्रेण ब्राह्मणान्स्वस्ति वाचयेत्।  
तेनापि पूजनेनाशु प्रेत्यानन्त्याय कल्पते' ॥  
ब्राह्मणाः क्षत्रिया वैश्याः शूद्रा वा राजसत्तम।  
न वै योनौ प्रजायन्ते स्नातास्तीर्थे महात्मनः ॥  
कार्तिक्यां तु विशेषेण योऽभिगच्छति पुष्करम्।  
`फलं तत्राक्षयं तेन लभते भरतर्षभ' ॥  
सायम्प्रातः स्मरेद्यस्तु पुष्कराणि कृताञ्जलिः।  
उपस्पृष्टं भवेत्तेन सर्वतीर्थेषु भारत।  
प्राप्नुयाच्च नरो लोकान्ब्रह्मणः सदनेऽक्षयान् ॥  
जन्मप्रभृतियत्पापं स्त्रिया वा पुरुषस् वा।  
पुष्करे स्नातमात्रस्य सर्वमेव प्रणश्यति ॥  
यथा सुराणां सर्वेषामादिस्तु मधुसूदनः।  
तथैव पुष्करं राजंस्तीर्थानामादिरुच्यते ॥  
उष्य द्वादशवर्षाणि पुष्करे नियतः शुचिः।  
क्रतून्सर्वानवाप्नोति ब्रह्मलोकं स गच्छति ॥  
यस्तु वर्षशतं पूर्णमग्निहोत्रमुपासते।  
कार्तिकीं वा वसेदेकां पुष्करे सममेव तत् ॥  
\[त्रीणि शृङ्गाणि शुभ्राणि त्रीणि प्रस्रवणानि च।  
पुष्कराण्यादिसिद्धानि न विद्मस्तत्र कारणम् ॥\]  
दुष्करं पुष्करं गन्तुं दुष्करं पुष्करे तपः।  
दुष्करं पुष्करे दानं वस्तुं चैव सुदुष्करम् ॥  
उष्य द्वादशरात्रं तु नियतो नियताशनः।  
प्रदक्षिणमुपावृत्य जम्बूमार्गं समाविशेत् ॥  
जम्बूमार्गं समाक्श्यि देवर्षिपितृसेवितम्।  
अश्वमेधमवाप्नोति विष्णुलोकं च गच्छति ॥  
तत्रोष्य रजनीः पञ्च कषष्ठकालक्षमी नरः।  
न दुर्गतिमवाप्नोति विष्णुलोकं च गच्छति ॥  
`तत्रगत्वा महाप्राज्ञः कुर्याच्छ्राद्धं दृढव्रतः।  
वाजपेयमवाप्नोति दुष्कृतं चास्य नश्यति' ॥  
जम्बूमार्गादुपावृकत्यगच्छेत्स्थण्डिलकाश्रमम्।  
न दुर्गतिमवाप्नोति ब्रह्मलोकं च गच्छति ॥  
आगस्त्यं सर आसाद्य पितृदेवार्चने रतः।  
त्रिरात्रोपोषितो राजन्नग्निष्टोमफलं लभेत् ॥  
शाकवृत्तिः फलैर्वाऽपि कौमारं विन्दते पदम्।  
कण्वाश्रमं ततो गच्छेच्ध्रीजुष्टं लोकपूजितम् ॥  
धर्मारण्यं हि तत्पुण्यमाद्यं च भरतर्षभ।  
यत्र प्रविष्टमात्रो वै सर्वपापैः प्रमुच्यते ॥  
अर्चयुत्वा पितॄन्देवान्नियतो नियताशनः।  
सर्वकामसमृद्धः स्याद्यज्ञस्य फलमश्नुते ॥  
प्रदक्षिणं ततः कृत्वा ययातिपतनं व्रजेत्।  
हयमेधस्य यज्ञस्य फंल प्राप्नोति तत्र वै ॥  
महाकालं ततो गच्छेन्नियतो नियताशनः।  
कोटितीर्थमुपस्पृश्य हयमेधफलं लभेत् ॥  
ततो गच्छेत धर्मज्ञः स्थाणोस्तीर्थमुमापतेः।  
नाम्ना भद्रवटं नाम त्रिषु लोकेषु विश्रुतम् ॥  
तत्राभिगम्य चेशानं गोसहस्रफलं लभेत्।  
महादेवप्रसादाच्च गाणपत्यं च विन्दति ॥  
समृद्धमसपत्नं च श्रिया युक्तं नरोत्तमः।  
`राज्ञां चैवाधिपत्यं हि तत्र गत्वा समाप्नुयात् ॥'  
नर्मदां स समासाद्य नदीं त्रैलोक्यविश्रुताम्।  
तर्पयित्वा पितृन्देवानग्निष्टोमफलं लभेत् ॥  
दक्षिमं सिन्धुमासाद्य ब्रह्मचारी जितेन्द्रियः।  
अग्निष्टोममवाप्नोति विमानं चाधिरोहति ॥  
चर्मण्वतीं समासाद्य नियतो नियताशनः।  
रन्तिदेवाभ्यनुज्ञातमग्निष्टोमफलं लभेत् ॥  
ततो गच्छेत धर्मज्ञं हिमवत्सुतमर्बुदम्।  
पृथिव्यां यत्रवै छिद्रं पूर्वमासीद्युधिष्ठिर ॥  
तत्राश्रमो वसिष्ठस्य त्रिषु लोकेषु विश्रुतः।  
तत्रोष्य रजनीमेकां गोसहस्रफलं लभेत् ॥  
पिङ्गतीर्थमुपस्पृश्य ब्रह्मचारी जितेन्द्रियः।  
कपिलानां नरश्रेष्ठ शतस् फलमश्नुते ॥  
ततो गच्छेत राजेन्द्र प्रभासं लोकविश्रुतम्।  
`तीर्थं देवगणैः पूज्यमृषिभिश्च निषेवितम्' ॥  
देवतानां मुखं वीर ज्वलनोऽनिलसारथिः।  
देवतानां मुखं वीर ज्वलनोऽनिलसारथिः ॥  
तस्मिंस्तीर्थे नरः स्नात्वा शुचिः प्रयतमानसः।  
अग्निष्टोमातिरात्राभ्यां फलं प्राप्नोति मानवः ॥  
ततो गत्वा सरस्वत्याः सागरस्य च सङ्गमे।  
गोसहस्रफलं तस्य स्वर्गलोकं च विन्दति।  
प्रभया दीप्यते नित्यमग्निवद्भरतर्षभ ॥  
वरदानं ततो गच्छेत्तीर्थं भरतसत्तम।  
विष्णोर्दुर्वाससा यत्र वरो दत्तो युधिष्ठिर।  
प्रभासते यथा सोमः सोश्वमेधं च विन्दति ॥  
वरदानं ततो गच्छेत्तीर्थं भरतसत्तम।  
विष्णोर्दुर्वाससा यत्र वरो दत्तो युधिष्ठिर।  
वरदाने नरः स्नात्वा गोसहस्रफंल लभेत् ॥  
ततो द्वारवतीं गच्छेन्नियतो नियताशनः।  
पिण्डारके नरः स्नात्वा लभेद्बहुसुवर्णकम् ॥  
तस्मिंस्तीर्थे महाभाग पद्मलक्षणलक्षिताः।  
अद्यापि मुद्रा दृश्यन्ते तदद्भुतमरिन्दम ॥  
त्रिशूलाङ्कानि पद्मानि दृश्यन्ते कुरुनन्दन।  
महादेवस्य सान्निध्यं तत्र वै पुरुषर्षभ ॥  
सागरस्य च सिन्धोश्च सङ्गमं प्राप्य दुर्लभम्।  
तीर्थे सलिलराजस्य स्नात्वा प्रयतमानसः ॥  
तर्पयित्वा पितॄन्देवानृषींश्च भरतर्षभ।  
प्राप्नोति वारुणं लोकं दीप्यमानं स्वतेजसा ॥  
शङ्कुकर्णेश्वरं देवमर्चयित्वा युधिष्ठिर।  
अश्वमेधाद्दशगुणं प्रवदन्ति मनीषिणः ॥  
प्रदक्षिणमुपावृत्य गच्छेत भरतर्षभ।  
तीर्थं कुरुवरश्रेष्ठ त्रिषु लोकेषु विश्रुतम् ॥  
शमीति नाम्ना विख्यातं सर्वपापप्रणाशनम्।  
तत्रब्रह्मादयो देवा उपासन्ते महेश्वरम् ॥  
तत्रस्नात्वाऽर्चयित्वा च रुद्रं देवगणैर्वृतम्।  
जन्मप्रभृतियत्पापं तत्स्नातस्य प्रणश्यति ॥  
शमी चात्रनरश्रेष्ठ सर्वदेवैरभिष्टुता।  
तत्र स्नात्वा नरव्याघ्र हयमेधमवाप्नुयात् ॥  
गत्वा यत्रमहाप्राज्ञ विष्णुना प्रभविष्णुना।  
पुरा शौचं कृतंराजन्हत्वा दैवतकण्टकान् ॥  
ततो गच्छेत धर्मज्ञ वसोर्धारामभिष्टुताम्।  
गमनादेवतस्यां हि हयमेधफलं लभेत् ॥  
स्नात्वा कुरुवरश्रेष्ठ प्रयतात्मा समाहितः।  
तर्प्य देवान्पितॄंश्चैव विष्णुलोके महीयते ॥  
तीर्थे चात्र सर पुण्यं वसूनां भरतर्षभ।  
तत्र स्नात्वा च पीत्वा च वसूनां सम्मतोभवेत् ॥  
सिन्धूत्तममिति ख्यातं सर्वपापप्रणाशनम्।  
तत्र स्नात्वा नरश्रेष्ठ लभेद्बहुसुवर्णकम् ॥  
ब्रह्मतीर्थं समासाद्य शुचिः शीलसमन्वितः।  
ब्रह्मलोकमवाप्नोति गतिं च परमां व्रजेत् ॥  
कुमारिकाणां शक्रस्य तीर्थं सिद्धनिषेवितम्।  
तत्र स्नात्वा नरः क्षिप्रं स्वर्गलोकमवाप्नुयात् ॥  
रेणुकायाश्च तत्रैव तीर्थं सिद्धनिषेवितम्।  
तत्र स्नात्वा भवेद्विप्रो निर्मलश्चन्द्रमा यथा ॥  
अथ पञ्चनदं गत्वा नियतो नियताशनः।  
पञ्चयज्ञानवाप्नोति क्रमशो येऽनुकीर्तिताः ॥  
ततो गच्छेत राजेन्द्र भीमायाः स्थानमुत्तमम्।  
तत्रस्नात्वा न योन्यां वै भवेद्भरतसत्तम ॥  
देव्याः पुत्रो भवेद्राजंस्तप्तकुण्डलभूषणः।  
गवां शतसहस्रस्य फलं प्राप्नोति मानवः ॥  
गिरिकुञ्जं समासाद्य त्रिषु लोकेषु विश्रुतम्।  
पितामहं नमस्कृत्य गोसहस्रफलं लभेत् ॥  
ततो गच्छेत धर्मज्ञ विमलं तीर्थमुत्तमम्।  
अद्यापि यत्रदृश्यन्ते मत्स्याः सौवर्णराजताः ॥  
तत्र स्नात्वा नरः क्षिप्रं वासवं लोकमाप्नुयात्।  
सर्वपापविशुद्धात्मा गच्छेत परमां गतिम् ॥  
वितस्तां च समासाद्य सन्तर्प्य पितृदेवताः।  
नरः फलमवाप्नोति वाजपेयस्य भारत ॥  
काश्मीरष्वेव नागस्य भवनं तक्षकस्य च।  
वितस्ताख्यमिति ख्यातं सर्वपापप्रमोचनम् ॥  
तत्रस्नात्वा नरो नूनं वाजपेयमवाप्नुयात्।  
सर्वपापविशुद्धात्मा गच्छेच्च परमां गतिम् ॥  
ततो गच्छेत मलदां त्रिषु लोकेषु विश्रुताम्।  
पश्चिमायां तु सन्ध्यायामुपस्पृश्य यथाविधि ॥  
चरुं सप्तार्चिषे राजन्यथाशक्ति निवेदयेत्।  
पितॄणामक्षयं दानं प्रवदन्ति मनीषिणः ॥  
ऋषयः पितरो देवा गन्धर्वाप्सरसां गणाः।  
गुह्यकाः किन्नरा यक्षाः सिद्धा विद्याधरा नराः ॥  
राक्षसा दितिजा रुद्रा ब्रह्मा च मनुजाधिप।  
नियतः परमां दीक्षामास्थायाब्दसहस्रिकीम् ॥  
विष्णोः प्रसादनं कुर्वंश्चरुं च श्रपयंस्तथा।  
सप्तभिः सप्तभिश्चैव ऋग्भिस्तुष्टाव केशवम् ॥  
ददावष्टगुणैश्वर्यं तेषां तुष्टस्तु केशवः।  
यथाभिलषितानन्यान्कामान्दत्वा महीपते ॥  
तत्रैवान्तर्दधे देवो विद्युदभ्रेषु वै यथा।  
नाम्ना सप्तचरुं तेन ख्यातं लोकेषु भारत ॥  
गवां शतसहस्रेण राजसूयशतेन च।  
अश्वमेधसहस्रेण श्रेयान्सप्तार्चिषे चरुः ॥  
ततो निवृत्तो राजेन्द्र रुद्रं पदमथाविशेत्।  
अर्चयित्वामहादेवमश्वमेधफलं लभेत्।  
मणिमन्तं समासाद्य ब्रह्मचारी समाहितः।  
एकरात्रोपितो राजन्नग्निष्टोमफलं लभेत् ॥  
अथ गच्छेत राजेन्द्र देविकां लोकविश्रुतम्।  
प्रसूतिर्यत्र विप्राणां श्रूयते भरतर्षभ ॥  
त्रिशूलपाणएः स्थानं च त्रिषु लोकेषु विश्रुतम्।  
देविकायां नरः स्नात्वा समभ्यर्च्य महेश्वरम् ॥  
यथाशक्ति चरुं तत्र निवेद्य भरतर्षभ।  
सर्वकामसमृद्धस्य यज्ञस्य लभते फलम् ॥  
कामाख्यं तत्र रुद्रस्य तीर्थं देवनिषेवितम्।  
तत्रस्नात्वा नरः क्षिप्रं सिद्धिं प्राप्नोति भारत ॥  
यजनं याजनं चैवतथैव ब्रह्मबालुकम्।  
पुष्पाम्भश्च उपस्पृश्य न शोचेन्मरणं गतः ॥  
अर्धयोजनविस्तारां पञ्चयोजनमायताम्।  
एतां हि देविकामाहुः पुण्यां देवर्षिसेविताम् ॥  
ततो गच्छेत धर्मज्ञ दीर्घसत्रं यथाक्रमम्।  
तत्र ब्रह्मादयो देवाः सिद्धाश्च परमर्षपः।  
दीर्घसत्रमुपासन्ते दीक्षिता नियतव्रताः ॥  
गमनादेव राजेन्द्र दीर्घसत्रमरिन्दम।  
राजसूयाश्वमेधाभ्यां फलं प्राप्नोति भारत ॥  
ततो विनशनं गच्छेन्नियतो नियताशनः।  
गच्छत्यन्तर्हिता यत्रमेरुपृष्ठे सरस्वती ॥  
चमसेऽथ शिवोद्भेदे नागोद्भेदे च दृश्यते।  
`तत्र स्नात्वा नरव्याघ्र द्योतते शशिवत्वदा।'  
स्नात्वा तु चमसोद्भेदे अग्निष्टोमफलं लभेत् ॥  
शिवोद्भेदे नरः स्नात्वा गोसहस्रफंल लभेत्।  
नागोद्भेदे नरः स्नात्वा नागलोकमवाप्नुयात् ॥  
शशयानं च राजेन्द्रतीर्थमासाद्य दुर्लभम्।  
शतरूपप्रतिच्छन्नाः पुष्करा यत्र भारत ॥  
सरस्वत्यां महाराज शतं संवत्सरं च ते।  
दृश्यन्ते भरतश्रेष्ठ वृत्तां वै कार्तिकीं सदा ॥  
तत्रस्नात्वा नरव्याघ्र द्योतते शशिवत्सदा।  
गोसहस्रफलं चैव प्राप्नुयाद्भरतर्षभ ॥  
कुमारकोटीमासाद्य नियतः कुरुनन्दन।  
तत्राभिषेकं कुर्वीत पितृदेवार्चने रतः ॥  
गवामयुतमाप्नोति कुलं चैव समुद्धरेत्।  
ततो गच्छेत धर्मज्ञ रुद्रकोटिं समाहितः ॥  
पुरा यत्र महाराज मुनिकोटिः समागता।  
हर्षेण महताऽऽविष्टा रुद्रदर्शनकाङ्क्षया ॥  
अहम्पूर्वमहम्पूर्वं द्रक्ष्यामि वृषभध्वजम्।  
एवं सम्प्रस्थिता राजन्नृषयः किल भारत ॥  
ततो योगीश्वरेणापि योगमास्थाय भूपते।  
तेषां मन्युप्रणाशार्थमृषीणां भावितात्मनाम् ॥  
स्रष्टा कोटीस्तु रुद्राणामृषीणामग्रतः स्थिता।  
मया पूर्वतरं दृष्ट इतिते मेनिरे पृथक् ॥  
तेषां तुष्टो महादेवो मुनीनां भावितात्मनाम्।  
भक्त्या परमया राजन्वरं तेषां प्रदिष्टवान् ॥  
अद्यप्रभृति युष्माकं धर्मवृद्धिर्भविष्यति।  
तत्रस्नात्वा नरव्याघ्र रुद्रकोट्यां नरः शुचिः ॥  
अश्वमेधमवाप्नोति कुलं चैव समुद्धरेत्।  
ततो गच्छेत राजेन्द्र सङ्गमं लोकविश्रुतम् ॥  
सरस्वत्या महापुण्यं केशवं समुपासते।  
यत्रब्रह्माहयो देवा ऋषयश्च तपोधनाः ॥  
अभिगच्छन्ति राजेन्द्र चैत्रशुक्लचतुर्दशीम्।  
तत्रस्नात्वा नरव्याघ्र विन्देद्बहुसुवर्णकम्।  
सर्वपापविशुद्धात्मा ब्रह्मलोकं च गच्छति ॥  
ऋषीणां यत्र सत्राणि समाप्तानि नराधिप।  
तत्रावसानमासाद्य गोसहस्रफलं लभेत् ।  
इति श्रीमन्महाभारते अरण्यपर्वणि तीर्थयात्रापर्वणि अशीतितमोऽध्यायः ॥80॥  

## टिप्पणयः

अपावृत्तो निवृत्तः।  
सन्तुष्टो नियतः शुचिरिति क. ध. पाठः ॥  
अकल्ककः दम्भादिहीनः ॥  
नृलोके देवदेवस्य तीर्थमिति झ. पाठः ॥  
पितृदेवार्चने रतः इति झ. पाठः ॥  
उपस्पृष्टं स्नातं भवेत् ॥  
उष्य वासं कृत्वा ॥  
पुण्यं स्थानमुमापतेरिति ध. पाठः ॥  
पिकतीर्थमिति ध. पाठः ॥  
तस्मिंस्तीर्थे नरः स्नात्वा पुण्यलक्षणलक्षितः इति ध. पाठः ॥  
दमीतीति प्रमीतीति क्रमेण क. ध. पाठः ॥  
भद्रतुङ्गं समासाद्येति झ. पाठः।  
अवाप्नोति सुकृती विरजानर इति ध. पाठः ॥  
श्रीकुण्डं तुं समासाद्येति झ. पाठः ॥  
ततो गच्छेत बडबामिति झ. पाठः ॥  
भद्रपादमुपविशेदिति ध. पाठः ॥  
पुष्पजायामुपस्पृश्येति ध. पाठः ॥  
दक्षिणाभिर्यतव्रता इति क. ध. पाठः ॥  
चमसे चमसोद्भेदे इति ध. पाठः ॥  
शतह्रदं च राजेन्द्रेति क. ध.पाठः ॥  
गवां मेधमवाप्नोतीति क. ध. पाठः ॥  

###### अरण्यपर्व \- अध्याय 081

### ॥  
श्रीः ॥  

## 3.81. अध्यायः 081

## विषयाः

पुलस्त्येन भीष्मम्प्रति नानातीर्थमहिमानुवर्णनम् ॥1॥  

## पाठः



पुलस्त्य उवाच।  

ततो गच्छेत राजेन्द्र कुरुक्षेत्रमभिष्टुतम्।  
पापेभ्योविप्रमुच्यन्ते तद्गताः सर्वजन्तवः ॥  
कुरुक्षेत्रं गमिष्यामि कुरुक्षेत्रे वसाम्यहम्।  
य एवं सततं ब्रूयात्सोऽपि पापैः प्रमुच्यते ॥  
पांसवोऽपिकुरुक्षेत्रे वायुना समुदीरिताः।  
अपिदुष्कृतकर्माणं नयन्ति परमां गतिम् ॥  
दक्षिणेन सरस्वत्या दृषद्वत्युत्तरेण च।  
ये वसन्ति कुरुक्षेत्रे ते वसन्ति त्रिविष्टपे ॥  
तत्र मासं वसेद्धीरः सरस्वत्यां युधांवर।  
यत्रब्रह्मादयो देवा ऋषयः सिद्धचारणाः ॥  
गन्धर्वाप्सरसो यक्षाः पन्नगाश्च महीपते।  
ब्रह्मक्षेत्रं महापुण्यमभिगच्छन्ति भारत ॥  
मनसाऽप्यभिकामस्य कुरुक्षेत्रं युधांवर।  
पापानि विप्रणश्यन्ति ब्रह्मलोकं च गच्छति ॥  
गत्वा हि श्रद्धया युक्तः करुक्षेत्रं कुरूद्वह।  
राजसूयाश्वमेधाभ्यां फलमाप्नोति मानवः ॥  
ततश्च मन्तुकं राजन्द्वारपालं महाबलम्।  
यक्षं समभिवाद्यैव गोसहस्रफलं लभेत् ॥  
ततो गच्छेत धर्मज्ञ विष्णो स्थानमनुत्तमम्।  
सततं नाम राजेन्द्र यत्रसन्निहितो हरिः ॥  
तत्रस्नात्वाऽर्चयित्वा च त्रिलोकप्रभवं हरिम्।  
अश्वमेधमवाप्नोति विष्णुलोकं च गच्छति ॥  
ततः परिप्लवं गच्छेत्तीर्थं त्रैलोक्यविश्रुतम्।  
अग्निष्टोमातिरात्राभ्यां फलं प्राप्नोति भारत ॥  
पृथिवीतीर्थमासाद्य गोसहस्रफलं लभेत्।  
ततः शालूकिनी गत्वा तीर्थसेवी नराधिप ॥  
दशाश्वमेधे स्नात्वा च तदेव फलमाप्नुयात्।  
सर्पदर्वीं समासाद्य नागानां तीर्थमुत्तमम् ॥  
अग्निष्टोममवाप्नोति नागलोकं च विन्दति।  
ततो गच्छेत धर्मज्ञ द्वारपालमरुन्तुकम् ॥  
तत्रोष्य रजनीमेकां गोसहस्रफलं लभेत्।  
ततः पञ्चनदं गत्वा नियतो नियताशनः ॥  
कोटितीर्थमुपस्पृश्य हयमेधफंल लभेत्।  
अश्विनोस्तीर्थमासाद्य रूपवानमिजायते ॥  
ततो गच्छेत धर्मज्ञ वाराहं तीर्थमुत्तमम्।  
विष्णुर्वाराहरूपेण पूर्वं यत्र स्थितो विभुः ॥  
तत्रस्नात्वा नरश्रेष्ठ अग्निष्टोमफलं लभेत्।  
ततो जयन्त्यां राजेन्द्र सोमतीर्थं समाविशेत् ॥  
स्नात्वा फलमवाप्नोति राजसूयस्य मानवः।  
एकहंसे नरः स्नात्वा गोसहस्रफलं लभेत् ॥  
शतशौचं समासाद्य तीर्थसेवी नराधिप।  
पौण्डरीकमवाप्नोति कृतशौचो भवेच्च सः ॥  
ततो मुञ्जवटं नाम स्थाणोः स्थानं महात्मनः।  
उपोष्य रजनीमेकां गाणपत्यमवाप्नुयात् ॥  
तत्रैव च महाराज यक्षिणी लोकविश्रुता।  
तां चाभिगम्यराजेन्द्र सर्वान्कामानवाप्नुयात् ॥  
कुरुक्षेत्रस् तद्द्वारं विश्रुतं भरतर्षभ।  
प्रदक्षिणमुपावृत्य तीर्थसेवी समाहितः ॥  
सम्मिते पुष्कराणां च स्नात्वाऽर्च्य पितृदेवताः।  
जामदग्न्येन रामेण कृतं तत्सुमहात्मना ॥  
कृतकृत्यो भवेद्राजन्नश्वमेधं च विन्दति।  
ततो रामह्रदानार्च्छेत्तीर्थसेवी समाहितः ॥  
तत्ररामेण राजेनद्रतरसा दीप्ततेजसा।  
क्षत्रमुत्साद् वीरेण ह्रदाः पञ्च निवेशिताः ॥  
पूरयित्वा नरव्याघ्र रुधिरेणेति नः श्रुतम्।  
पितरस्तर्पिताः सर्वे तथैव प्रपितागहाः ॥  
ततस्ते पितरः प्रीता राममूचुर्नराधिप।  
रामराम महाभाग प्रीताः स्म तव भार्गव ॥  
अनया पितृभक्त्या च विक्रमेण च ते विभो।  
वरं वृणीष्व भद्रं ते किमिच्छसि महाद्युते ॥  
एवमुक्तः स राजेन्द्र राम प्रहरतांवरः।  
अब्रवीत्प्राञ्जलिर्वाक्यं पितॄन्स गगने स्थितान् ॥  
भवन्तो यदि मे प्रीता यद्यनुग्राह्यता मयि।  
पितृप्रसादादिच्छेयं तपःस्वाध्ययनं पुनः ॥  
यच्च रोषाभिभूतेन क्षत्रमुत्सादितं मया।  
ततश्च पापान्मुच्येयं युष्माकं तेजसाऽप्यहम् ॥  
ह्रदाश्च तीर्थभूता मे भवेयुर्भुवि विश्रुताः।  
एतच्छ्रुत्वा शुभं वाक्यं रामस्य पितरस्तदा ॥  
प्रत्यूचुः परमप्रीता रामं हर्पसमन्विताः।  
तपस्ते वर्धतां भूयः पितृभक्त्या विशेषतः ॥  
यच्च रोपाभिभूतेन क्षत्रमुत्सादितं त्वया।  
ततश्च पापान्मुक्तस्त्वं पातितास्ते स्वकर्मभिः ॥  
ह्रदाश्च तव तीर्थत्वं गमिष्यन्ति न संशयः।  
ह्रदेषु तेषु यः स्नात्वा पितॄन्सन्तर्पयिष्यति ॥  
पितरस्तस् वै प्रीता दास्यन्ति भुवि दुर्लभम्।  
ईप्सितं च मनःकामं स्वर्गलोकं च शाश्वतम् ॥  
एवं दत्त्वा वरान्राजन्रामस्य पितरस्तदा।  
आमन्त्र्य भारग्वं प्रीत्या तत्रैवान्तर्हितास्ततः ॥  
एवं रामह्रदाः पुण्या भार्गवस्य महात्मनः।  
स्नात्वा ह्रहेषु रामस्य ब्रह्मचारी शुचिव्रतः ॥  
राममभ्यर्च्य राजेन्द्र लभेद्बहु सुवर्णकम्।  
वंशमूलकमासाद्य तीर्थसेवी कुरूद्वह ॥  
स्ववंशमुद्धरेद्राजन्स्नात्वा वै वंशमूलके।  
कायशोधनमासाद्य तीर्थं भरतसत्तम ॥  
शरीरशुद्धिः स्नातस्य तस्मिंस्तीर्थे न संशयः।  
शरीरशुद्धिः स्नातस्य तस्मिंस्तीर्थे न संशयः।  
शुद्धदेहश्च संयाति युभाँल्लोकाननुत्तमान् ॥  
ततो गच्छेत धर्मज्ञ तीर्थं त्रैलोक्यविश्रुतम्।  
लोका यत्रोद्धृताः पूर्वं विष्णुना प्रभविष्णुना ॥  
लोकोद्धारं समासाद्य तीर्थं त्रैलोक्यपूजितम्।  
स्नात्वा तीर्थवरे राजँल्लोकानुद्धरते स्वकान् ॥  
श्रीतीर्थं च समासाद्य स्नात्वा नियतमानसः।  
अर्चयित्वा पितॄन्देवान्विन्दते श्रियमुत्तमाम् ॥  
कपिलातीर्थमासाद्य ब्रह्मचारी समाहितः।  
तत्र स्नात्वाऽर्चयित्वा च पितॄन्स्वान्दैवतान्यपि ॥  
कपिलानां सहस्रस्य फलंविन्दति मानवः।  
सूर्यतीर्थं समासाद्य स्नात्वा नियतमानसः ॥  
अर्चयित्वा पितॄन्देवानुपवासपरायणः।  
अग्निष्टोममवाप्नोति सूर्यलोकं च गच्छति ॥  
गवां भगवनासाद्य तीर्थसेवी यथाक्रमम्।  
तत्राभिषेकं कुर्वाणो गोसहस्रफलं लभेत् ॥  
शङ्खिनीतीर्थमासाद्य तीर्थसेवी कुरूद्वह।  
देव्यास्तीर्थे नरः स्नात्वा लभते रूपमुत्तमम् ॥  
ततो गच्छेत राजेन्द्रद्वारपालमरुन्तुकम्।  
तच्च तीर्थं सरस्वत्यां यक्षेन्द्रस्य महात्मनः ॥  
तत्रस्नात्वा नरो राजन्नग्निष्टोमफलं लभेत्।  
ततो गच्छेत राजेन्द्र ब्रह्मावर्तं नरोत्तमः ॥  
ब्रह्मावर्ते नरः स्नात्वा ब्रह्मलोकमवाप्नुयात्।  
ततो गच्छेत राजेन्द्र सुतीर्थकमनुत्तमम् ॥  
तत्रसन्निहिता नित्यं पितरो दैवतैः सह।  
तत्राभिषेकं कुर्वीत पितृदेवार्चने रतः ॥  
अश्वमेधमावाप्नोति पितृलोकं च गच्छति।  
ततोम्बुमत्यां धर्मज्ञ सुतीर्थकमनुत्तमम् ॥  
कोशेश्वरस्य तीर्थेषु स्नात्वा भरतसत्तम।  
सर्वव्याधिविनिर्मुक्तो ब्रह्मलोके महीयते ॥  
मातृतीर्थं च तत्रैव यत्रस्नातस्य भारत।  
प्रजा विवर्धते राजन्न तन्वीं श्रियमश्नुते ॥  
ततः शीतवनं गच्छेन्नियतो नियताशनः।  
तीर्थं तत्रमहाराज महदन्यत्र दुर्लभम् ॥  
पुनाति गमनादेव कुलमेकं नराधिप।  
केशानभ्युक्ष् वै तस्मिन्पूतो भवति भारत ॥  
तीर्थं तत्र महाराज श्वानलोमापहं स्मृतम्।  
यत्र विप्रा नरव्याघ्र विद्वांसस्तीर्थतत्पराः ॥  
गतिं गच्छन्ति परमां स्नात्वा भरतसत्तम।  
श्वानलोमापनयने तीर्थे भरतसत्तम ॥  
प्राणायामैर्निर्हरन्ति स्वलोमानि द्विजोत्तमाः।  
पूतात्मानश्च राजेन्द्रप्रयान्ति परमां गतिम् ॥  
दशाश्वमेधिकं चैव तस्मिंस्तीर्थे महीपते।  
तत्र स्नात्वा नरव्याघ्र गच्छेत परमां गतिम् ॥  
ततो गच्छेत राजेन्द्र मानुषं लोकविश्रुतम्।  
यत्र कृष्णमृगा राजन्व्याधेन परिपीडिताः ॥  
विगाह्य तस्मिन्सरसि मानुषत्वमुपागताः।  
तस्मिंस्तीर्थे नरः स्नात्वा ब्रह्मचारी समाहितः ॥  
सर्वपापविशुद्धात्मा स्वर्गलोके महीयते।  
मानुषस्य तु पूर्वेण क्रोशमात्रे महीपते ॥  
आपगा नाम विख्याता नदीसिद्धनिषेविता।  
श्यामाकभोजनं तत्रयः प्रयच्छति मानवः ॥  
देवान्पितॄन्समुद्दिश्य तस्य धर्मफलं महत्।  
एकस्मिन्भोजिते विप्रे कोटिर्भवति भोजिता ॥  
तत्रस्नात्वाऽर्चयित्वा च पितृन्वै दैवतानि च।  
उषित्वा रजनीमेकामग्निष्टोमफलं लभेत् ॥  
ततो गच्छेत राजेन्द्र ब्रह्मणः स्थानमुत्तमम्।  
ब्रह्मोदुम्बरमित्येव प्रकाशं भुवि भारत ॥  
तत्रसप्तर्षिकुण्डेषु स्नातस् यनरपुङ्गव।  
केदारे चैवराजेन्द्रकपिञ्जलमहामुनेः ॥  
ब्रह्माणमधिगत्वा च शुचिः प्रयतमानसः।  
सर्वपापविशुद्धात्मा ब्रह्मलोकं प्रपद्यते ॥  
कपिञ्जलस्य केदारं समासाद्य सुदुर्लभम्।  
अन्तर्धानमवाप्नोति तपसा दग्धकिल्विषः ॥  
ततो गच्छेत राजेन्द्र शङ्करं लोकविश्रुतम्।  
कृष्णपक्षे चतुर्दश्यामभिगम्य वृषध्वजम् ॥  
लभेत सर्वकामान्हि स्वर्गलोकं च गच्छति।  
तिस्रः कोट्यस्तु तीर्थानां शङ्करे कुरुनन्दन ॥  
रुद्रकोट्यां तथा कूपे ह्रदेषु च महीपते।  
शुद्धास्पदं च तत्रैव तीर्थं भरतसत्तम ॥  
तत्रस्नात्वाऽर्चयित्वा च दैवतानि पितॄनथ।  
न दुर्गतिमवाप्नोति वाजपेयं च विन्दति ॥  
किन्दाने च नरः स्नात्वा किञ्जप्ये च महीपते।  
अप्रमेयमवाप्नोति दानं जप्यं च भारत ॥  
कलश्यां वार्युपस्पृश्य श्रद्दधानो जितेन्द्रियः।  
अग्निष्टोमस् यज्ञस्य फलं प्राप्नोति मानवः ॥  
शङ्करस्य तु पूर्वेण नारदस्य महात्मनः।  
तीर्थं कुरुकुलश्रेष्ठ अजानन्तेति विश्रुतम् ॥  
तत्रतीर्थे नरः स्नात्वा प्राणानुत्सृज्य भारत।  
नारदेनाभ्यनुज्ञातो लोकान्प्राप्नोत्यनुत्तमानन् ॥  
शुक्लपक्षे दशम्यां च पुण्डरीकं समाविशेत्।  
तत्र स्नात्वा नरो राजन्पौण्डरीकफलं लभेत् ॥  
ततस्त्रिविष्टपं गच्छेत्रिषु लोकेषु विश्रुतम्।  
तत्र वैतरणी पुण्या नदी पापप्रणाशिनी ॥  
तत्र स्नात्वाऽर्चयित्वा च शूलपाणिं वृषध्वजम्।  
सर्वपापविशुद्धात्मा गच्छेत परमां गतिम् ॥  
ततो गच्छेत राजेन्द्र फलकीवनमुत्तमम्।  
तत्र देवाः सदा राजन्फलकीवनमाश्रिताः ॥  
तपश्चरन्ति विपुलं बहुवर्षसहस्रकम्।  
दृषद्वत्यां नरः स्नात्वा तर्पयित्वा च देवताः ॥  
अग्निष्टोमातिरात्राभ्यां फलं विन्दति भारत।  
तीर्ते च सर्वदेवानां स्नात्वा भरतसत्तम ॥  
गोसहस्रस्य राजेन्द्र फलं विन्दति मानवः।  
पाणिस्वाते नरः स्नात्त्वा तर्पयित्वा च देवताः ॥  
अग्निष्टोमातिरात्राभ्यां फलं विन्दति भारत।  
राजसूयमावाप्नोति ऋषिलोकं च विन्दति ॥  
ततो गच्छेत राजेन्द्र मिश्रकं तीर्थमुत्तमम्।  
तत्र तीर्थानि राजेन्द्र मिश्रितानि महात्मना ॥  
व्यासेन नृपशार्दूल द्विजार्थमिति नः श्रुतम्।  
सर्वतीर्थेषु स स्नाति मिश्रके स्नाति यो नरः ॥  
ततो व्यासवनं गच्छेन्नियतो नियताशनः।  
मनोजवे नरः स्नात्वा गोसहस्रफलं लभेत् ॥  
गत्वा मधुवटीं चैव देव्याः स्थानं नरः शुचिः।  
तत्र स्नात्वाऽर्चयित्वा च पितॄन्देवांश्च पूरुषः ॥  
स देव्या समनुज्ञातो गोसहस्रफलं लभेत्।  
कौशिक्याः सङ्गमे यस्तु दृषद्वत्याश्च भारत ॥  
स्नाति वै नियताहार सर्वपापैः प्रमुच्यते।  
ततो व्यासस्थली नाम यत्रव्यासेन धीमता ॥  
पुत्रशोकाभितप्तेन देहत्यागे कृता मतिः।  
ततो देवैस्तु राजेन्द्र पुनरुत्थापितस्तदा ॥  
अभिगत्वा स्थलीं तस्य गोसहस्रफलं लभेत्।  
किन्दत्तं कूपमासाद्य तिलप्रस्थं प्रदाय च ॥  
गच्छेत परमां सिद्धिमृणैर्मुक्तः कुरूद्वह।  
वेदीतीर्थे नरः स्नात्वा गोसहस्रफलं लभेत् ॥  
अहस्छ सुदिनं चैव द्वे तीर्थे लोकविश्रुते।  
तयोः स्नात्वा नरव्याघ्र सूर्यलोकमवाप्नुयात् ॥  
मृगधूमं ततो गच्छेत्रिषु लोकेषु विश्रुतम्।  
तत्राभिषेकं कुर्वीत गङ्गायां नृपसत्तम ॥  
अर्चयित्वा महादेवमश्वमेधफलं लभेत्।  
देव्यास्तीर्थे नरः स्नात्वा गोसहस्रफलं लभेत् ॥  
ततो वामनकं गच्छेत्रिषु लोकेषु विश्रुतम्।  
तत्रविष्णुपदे स्नात्वा अर्चयित्वा च वामनम् ॥  
सर्वपापविशुद्धात्मा विष्णुलोकं स गच्छति।  
कुलपुने नरः स्नात्वा पुनाति स्वकुलं ततः ॥  
पवनस्य ह्रदे स्नात्वा मरुतां तीर्थमुत्तमम्।  
तत्रस्नात्वा नख्याघ्र विष्णुलोके महीयते ॥  
अमराणां ह्रदे स्नात्वा समभ्यर्च्यामराधिपम्।  
अमराणां प्रभावेन स्वर्गलोके महीयते ॥  
शालिहोत्रस्य तीर्थे च शालिशूर्पे यथाविधि।  
स्नात्वा नरवरश्रेष्ठ गोसहस्रफलं लभेत् ॥  
श्रीकुञ्जं च सरस्वत्यास्तीर्थं भरतसत्तम।  
तत्र स्नात्वा नरश्रेष्ठ अग्निष्टोमफलं लभेत् ॥  
ततो नैमिपकुञ्जं च समासाद्य कुरूद्वह।  
ऋषयः किल राजेन्द्र नैमिषेयास्तपस्विनः ॥  
तीर्थयात्रां पुरस्कृत्य कुरुक्षेत्रं गताः पुरा।  
`तत्र तीर्थे नरः स्नात्वा वाजिमेधफलं लभेत्।'  
ततः कुञ्जः सरस्वत्याः कृतो भरतसत्तम ॥  
ऋपीणामवकाशः स्याद्यथा तुष्टिकरो महान्।  
कन्यातीर्थे नरः स्नात्वागोसहस्रफलं लभेत् ॥  
ततो गच्छेत धर्मज्ञ कन्यातीर्थमनुत्तमम्।  
कन्यातीर्थे नरः स्नात्वा अग्निष्टोमफलं लभेत् ॥  
ततो गच्छेत राजेन्द्र ब्रह्मणस्तीर्थमुत्तमम्।  
तत्रवर्णावरः स्नात्वा ब्राह्मण्यं लभते नरः ॥  
ब्राह्मणश्च विशुद्धात्मा गच्छेत परमां गतिम्।  
ततो गच्छेन्नरश्रेष्ठ सोमतीर्थमनत्तमम् ॥  
तत्र स्नात्वा नरो राजन्सोमलोकमवाप्नुयात्।  
सप्तसारस्वतं तीर्थं ततो गच्छेन्नराधिप ॥  
यत्र मङ्कणकः सिद्धो महर्षिर्लोकविश्रुतः।  
पुरा मङ्कणको राजन्कुशाग्रेणेति नःश्रुतम् ॥  
क्षतः किल करे राजंस्तस्य शाकरसोऽस्रवत्।  
स वै शाकरसं दृष्ट्वा हर्षाविष्टः प्रनृत्तवान् ॥  
ततस्तस्मिन्प्रनृत्ते तु स्थावरं जङ्गमं च यत्।  
प्रनृत्तमुभयं वीर तेजसा तस्य मोहितम् ॥  
ब्रह्मादिभिः सुरै राजनृषिभिश्च तपोधनैः।  
क्षिप्तो वै महादेव ऋषेरर्थे नराधिप ॥  
नायं नृत्येद्यथा देव तथा न्वं कर्तुमर्हसि।  
तं प्रनृत्तं समासाद्य हर्षाविष्टेन चेतसा।  
सुराणां हितकामार्थमृषिं देवोऽभ्यभाषत ॥  
भोभो महर्षे धर्मज्ञ किमर्थं नृत्यते भवान्।  
हर्षस्थानं किमर्थं वा तवाद्य मुनिपुङ्गव ॥  


ऋषिरुवाच।  

तपस्विनो धर्मपथे स्थितस्य द्विजसत्तम।  
किं न पश्यसि मे ब्रह्मन्कराच्छाकरसं स्रुतम् ॥  
यं दृष्ट्वाऽहं प्रनृत्तोऽहं हर्षेण महताऽन्वितः।  
तं प्रहस्याब्रवीद्देव ऋषिं रागेण मोहितम् ॥  
अहं तु विस्मयं विप्र न गच्छामीति पश्य माम्।  
एवमुक्त्वा नरश्रेष्ठ महादेवेन धीमता ॥  
अङ्गुल्यग्रेण राजेन्द्रस्वाङ्गुष्ठस्ताडितोऽनघ।  
ततो भस्म क्षताद्राजन्निर्गतं हिमसन्निभम् ॥  
तद्दृष्ट्वा व्रीडितो राजन्स मुनिः पादयोर्गतः।  
नान्यद्देवात्परं मेने रुद्रात्परतरं महत् ॥  
सुरासुरस्य जगतो गतिस्त्वमसि शूलधृत्।  
त्वया सर्वमिदं सृष्टं त्रैलोक्यं सचराचरम् ॥  
त्वमेव सर्वान्ग्रससि पुनरेव युगक्षये।  
देवैरपि न शक्यस्त्वं परिज्ञातुं कुतो मया ॥  
त्वयि सर्वे प्रदृश्यन्ते सुरा ब्रह्मादयोऽनघ।  
सर्वस्त्वमसि लोकानां कर्ताकारयिता च ह ॥  
त्वत्प्रसादात्सुराः सर्वे निवसन्त्यकुतोभयाः।  
एवं स्तुत्वा महादेवमृषिर्वचनमब्रवीत् ॥  
त्वत्प्रसादान्महादेव तपो मे न क्षरेत वै।  
ततो देवः प्रहृष्टात्मा ब्रह्मर्षिमिदमब्रवीत् ॥  
तपस्ते वर्धतां विप्र मत्प्रसादात्सहस्रशः।  
आश्रमे चेह वत्स्यामि त्वया सह महामुने ॥  
सप्तसारस्वते स्नात्वा अर्चयिष्यन्ति ये तु माम्।  
न तेषां दुर्लभं किञ्चिदिह लोके परत्र च ॥  
सारस्वतं च ते लोकं गमिष्यन्ति न संशयः।  
एवमुक्त्वा महादेवस्तत्रैवान्तरधीयत ॥  


पुलस्त्य उवाच।  

ततस्त्वौशनसं गच्छेत्रिषु लोकेषु विश्रुतम्।  
यत्रब्रह्मादयो देवा ऋषयश्च तपोधनाः ॥  
कार्तिकेयश्च भगवांस्त्रिसन्ध्यं किल भारत।  
सान्निध्यमकरोन्नित्यं भार्गवप्रियकाम्यया ॥  
कपालमोचनं तीर्थं सर्वपापप्रमोचनम्।  
तत्र स्नात्वा नरव्याघ्र सर्वपापैः प्रमुच्यते ॥  
अग्नितीर्थं ततो गच्छेत्तत्र स्नात्वा नरर्षभ।  
अग्निलोकमवाप्नोति कुलं चैव सुमुद्धरेत् ॥  
विश्वामित्रस्य तत्रैव तीर्थं भरतसत्तम।  
तत्र स्नात्वा नरश्रेष्ठ ब्राह्मण्यमधिगच्छति ॥  
ब्रह्मयोनिं समासाद्य शुचिः प्रयतमानसः।  
तत्र स्नात्वा नरव्याघ्र ब्रह्मलोकं प्रपद्यते ॥  
पुनात्यासप्तमं चैव कुलं नास्त्यत्रसंशयः।  
ततो गच्छेत राजेन्द्र तीर्थं त्रैलोक्यविश्रुतम् ॥  
पृथूदकमिति ख्यातं कार्तिकेयस्य वै नृप।  
तत्राभिषेकं कुर्वीत पितृदेवार्चने रतः ॥  
अज्ञानाज्ज्ञानतो वाऽपिस्त्रिया वा पुरुषेण वा।  
यत्किञ्चिदशुभं कर्म कृतं मानुषबुद्धिना ॥  
तत्सर्वं नश्यते तत्र स्नातमात्रस्य भारत।  
अश्वमेधफलं चास्य स्वर्गलोकं च गच्छति ॥  
पुण्यमाहुः कुरुक्षेत्रं कुरुक्षेत्रात्सरस्वती।  
सरस्वत्याश्च तीर्थानि तीर्थेभ्यश् पृथूदकम् ॥  
उत्तमे सर्वतीर्थानां यस्त्यजेदात्मनस्तनुम्।  
पृथूदके जप्यपरो नैव श्वो मरणं तपेत् ॥  
गीतं सनत्कुमारेण व्यासेन च महात्मना।  
वेदे च नियतं राजन्नभिगच्छेत्पृथूदकम् ॥  
पृथूदकात्तीर्थतमं नान्यत्तीर्थं कुरूद्वह।  
तन्मेध्यं तत्पवित्रं च पावनं च न संशयः ॥  
तत्रस्नात्वा दिवं यान्ति येऽपि पापकृतो नराः।  
पृथूदके नरश्रेष्ठ एवमाहुर्मनीषिणः ॥  
मधुस्रवं च तत्रैव तीर्थं भरतसत्तम।  
तत्र स्नात्वा नरो राजन्गोसहस्रफलं लभेत् ॥  
ततो गच्छेत राजेन्द्र तीर्थं देव्या यथाक्रमम्।  
सरस्वत्यारुणायाश्च सङ्गमे लोकविश्रुते ॥  
त्रिरात्रोपोषितः स्नात्वा मुच्यते ब्रह्महत्यया।  
अग्निष्टोमातिरात्राभ्यां फलं विन्दति मानवः ॥  
आसप्तमं कुलं चैव पुनाति भरतर्षभ।  
अवतीर्णं च तत्रैव तीर्थं कुरुकुलोद्वह ॥  
विप्राणामनुकम्पार्थं शार्ङ्गिणा निर्मिनं पुरा।  
व्रतोपनयनाभ्यां चाप्युपवासेन वाऽप्युत ॥  
क्रियामन्त्रैश्च संयुक्तो ब्राह्मणः स्यान्न संशयः।  
क्रियामन्त्रविहीनोऽपि तत्र स्नात्वा नरर्षभ।  
चीर्णव्रतो भवेद्विद्वान्दृष्टमेतत्पुरातनैः ॥  
समुद्राश्चापि चत्वारः समानीताश् दर्भिणा।  
तेषु स्नातो नरश्रेष्ठ न दुर्गतिमवाप्नुयात् ॥  
फलानि गोसहस्राणां चतुर्णां विन्दते च सः।  
ततो गच्छेत धर्मज्ञ तीर्थं शतसहस्रकम् ॥  
साहस्रकं च तत्रैव द्वे तीर्थे लोकविश्रुते।  
उभयोर्हि नरः स्नात्वा गोसरस्रफंल लभेत् ॥  
दानं वाऽप्युपवासो वा सहस्रगुणितं भवेत्।  
ततो गच्छेत राजेन्द्र रेणुकातीर्थमुत्तमम् ॥  
तीर्ताभिषेकं कुर्वीत पितृदेवार्चने रतः।  
सर्वपापविशुद्धात्मा अग्निष्टोमफलं लभेत् ॥  
विमोचनमुपस्पृश्य जितमन्युर्जितेन्द्रियः।  
प्रतिग्रहकृतैर्दोषैः सर्वैः स परिमुच्यते ॥  
ततः पञ्चवटीं गत्वा ब्रह्मचारी जितेन्द्रियः।  
पुण्येन महता युक्तः सतां लोके महीयते ॥  
यत्रयोगेश्वरः स्थाणुः स्वयमेव वृषध्वजः।  
तमर्चयित्वा देवेशं गमनादेव सिद्ध्यति ॥  
तैजसं वारुणं तीर्थं दीप्यमानं स्वतेजसा।  
यत्र रब्रह्मादिभिर्दैर्वैर्ऋषिभिश्च तपोधनैः ॥  
सैनापत्येन देवानामभिषिक्तो गुहस्तदा।  
तैजसस्य तु पूर्वेण कुरुतीर्थं कुरूद्वह ॥  
कुरुतीर्थे नरः स्नात्वा ब्रह्मचारी जितेन्द्रियः।  
सर्वपापविशुद्धात्मा ब्रह्मलोकं प्रपद्यते ॥  
स्वर्गद्वारं ततो गच्छेन्नियतो नियताशनः।  
स्वर्गलोकमवाप्नोति ब्रह्मलोकं च गच्छति ॥  
ततो गच्छेदनरकं तीर्थसेवी नराधिप।  
तत्र स्नात्वा नरो राजन्न दुर्गतिमवाप्नुयात् ॥  
तत्रब्रह्मा स्वयं नित्यं देवैः सह महीपते।  
अन्वास्ते पुरुषव्याघ्र नारायणपुरोगमैः ॥  
सान्निध्यं तत्रराजेन्द्र रुद्रपत्न्याः कुरूद्वह।  
अभिगम्य च तां देवीं न दुर्गतिमवाप्नुयात् ॥  
तत्रैव च महाराज विश्वेश्वरमुमापतिम्।  
अभिगम्य महादेवं मुच्यते सर्वकिल्विषैः ॥  
नारायणं चाभिगम्य पद्मनाभमरिन्दम।  
राजमानो महाराज विष्णुलोकं च गच्छति ॥  
तीर्थेषु सर्वदेवानां स्नातः स पुरुषर्षभ।  
सर्वदुःखैः परित्यक्तो द्योतते शशिवन्नरः ॥  
ततः स्वस्तिपुरं गच्छेत्तीर्थसेवी नराधिप।  
प्रदक्षिणमुपावृत्य गोसहस्रफलं लभेत् ॥  
पावनं तीर्थमासाद्य तर्पयेत्पितृदेवताः।  
अग्निष्टोमस्य यत्रस्य फलं प्राप्नोति भारत ॥  
गङ्गाह्रदश्च तत्रैव कूपश्च भरतर्षभ।  
तिस्रः कोट्यस्तु तीर्थानां तस्मिन्कूपे महीपते ॥  
तत्र स्नात्वा नरो राजन्स्वर्गलोकं प्रपद्यते।  
आपगायां नरः स्नात्वा अर्चयित्वा महेश्वरम् ॥  
गाणपत्यमवाप्नोति कुलं चैव समुद्धरेत्।  
ततः स्थाणुवटं गच्छेत्रिषु लोकेषु विश्रुतम् ॥  
तत्र स्नात्वा स्थितो रात्रिं रुद्रलोकमवाप्नयात्।  
बदरीकाननं गच्छेद्वसिष्ठस्याश्रमं गतः ॥  
बदरीं भक्षयेत्तत्र त्रिरात्रोपोषितो नरः।  
सम्यग्द्वादशवर्षाणि बदरीं भक्षयेत्तु यः ॥  
त्रिरात्रोपोषितस्तेन भवेत्तुल्यो नराधिप।  
इन्द्रमार्गं समासाद्य तीर्थसेवी नराधिप ॥  
अहोरात्रोपवासेन शक्रलोके महीयते।  
एकरात्रं समासाद्य एकरात्रोषितो नरः ॥  
नियतः सत्यवादी च ब्रह्मलोके महीयते।  
ततो गच्छेत राजेन्द्र तीर्थं त्रैलोक्यविश्रुतम् ॥  
आदित्यस्याश्रमो यत्र तेजोराशेर्महात्मनः।  
तस्मिंस्तीर्थे नरः स्नात्वा पूजयित्वा विभावसुं ॥  
आदित्यलोकं व्रजति कुलं चैव समुद्धरेत्।  
सोमतीर्थे नरः स्नात्वा तीर्थसेवी नराधिप ॥  
सोमलोकमवाप्नोति नरो नास्त्यत्रसंशयः।  
ततो गच्छेत धर्मज्ञ दधीचस्य महात्मनः ॥  
तीर्थं पुण्यतमं राजन्पावनं लोकविश्रुतम्।  
यत्र सारस्वतो यातः सोङ्गिरास्तपसो निधिः ॥  
तस्मिस्तीर्थे नरः स्नात्वा वाजिमेधफलं लभेत्।  
सारस्वतीं गतिं चैव लभते नात्र संशयः ॥  
ततः कन्याश्रमं गच्छेन्नियतो ब्रह्मचर्यवान्।  
त्रिरात्रोपोषितो राजन्नियतो नियताशनः ॥  
लभेत्कन्याशतं दिव्यं स्वर्गलोकं च गच्छति।  
ततो गच्छेत धर्मज्ञ तीर्थं सन्निहतीमपि ॥  
तत्रब्रह्मादयो देवा ऋषयश्च तपोधनाः।  
मासिमासि समायान्ति पुण्येन महाताऽन्विताः ॥  
सन्निहत्यामुपस्पृश्य राहुग्रस्ते दिवाकरे।  
अश्वमेधशतं तेन तत्रेष्टं शाश्वतं भवेत् ॥  
पृथिव्यां यानि तीर्थानि अन्तरिक्षचराणि च।  
नद्यो ह्रदास्तडागाश्च सर्वप्रस्रवणानि च ॥  
उदपानानि वाप्यश्च तीर्थान्यायतनानि च।  
निःसंशयममावास्यां समेष्यन्ति नराधिप ॥  
मासिमासि नरव्याघ्र सन्निहत्यां न संशयः।  
तीर्थसन्निहनादेव सन्निहत्येति विश्रुता ॥  
तत्र स्नात्वा च पीत्वा च स्वर्गलोके महीयते।  
अमावास्यां तु तत्रैव राहुग्रस्ते रदिवाकरे ॥  
यः श्राद्धं कुरुते मर्त्यस्तस्य पुण्यफंल शृणु।  
अश्वमेधसहस्रस्य सम्यगिष्टस्य यत्फलम् ॥  
स्नात एव समाप्नोति कृत्वा श्राद्धं च मानवः।  
यत्किञ्चिद्दुष्कृतङ्कर्म स्त्रिया वा पुरुषेण वा ॥  
स्नातमात्रस्य तत्सर्वं नश्यते नात्र संशयः।  
पद्मवर्णेन याने ब्रह्मलोकं प्रपद्यते ॥  
अभिवाद्य ततो यक्षं द्वारपालं मचक्रुकम्।  
कोटितीर्थमुपस्पृश्य लभेद्बहुसुवर्णकम् ॥  
गङ्गाह्रदश्च तत्रैव तीर्थं भरतसत्तम।  
तत्रस्नायीत धर्मज्ञ ब्रह्मचारी समाहितः ॥  
राजसूयाश्वमेधाभ्यां फलं विन्दति मानवः।  
पृथिव्यां नैमिषं तीर्थमन्तरिक्षे च पुष्करम् ॥  
त्रयाणामपि लोकानां कुरुक्षेत्रं विशिष्यते।  
पांसवोपि कुरुक्षेत्राद्वायुना समुदीरिताः ॥  
अपि दुष्कृतकर्माणं नयन्ति परमां गतिम्।  
दक्षिणेन सरस्वत्या उत्तरेण दृषद्वतीम् ॥  
ये वसन्ति कुरुक्षेत्रे तेवसन्ति त्रिविष्टपे।  
कुरुक्षेत्रं गमिष्यामि कुरुक्षेत्रे वसाम्यहम्।  
अप्येकां वाचमुत्सृज्य सर्वपापैः प्रमुच्यते ॥  
ब्रह्मवेदी कुरुक्षेत्रं पुण्यं ब्रह्मर्षिसेवितम्।  
तस्मिन्वसन्ति ये मर्त्या न ते शोच्याः कथञ्चन ॥  
तरन्तुकारन्तुकयोर्यदन्तरं रामह्रदानां च मचक्रुकस्य च।  
एतत्कुरुक्षेत्रसमन्तपञ्चकं पितामहस्योत्तरवेदिरुच्यते ॥  
इति श्रीमन्महाभारते अरण्यपर्वणि तीर्थयात्रापर्वणि एकाशीतितमोऽध्यायः ॥81॥  

## टिप्पणयः

कुत्सितं रौतीति कुरु तस्य क्षेपणात्रायत इति कुरुक्षेत्र पापनिवर्तकम् ॥  
ततश्च मन्तुकं राजन्निति ध. पाठः।  
ततो मचक्रुकं नामेति झ. पाठः ॥  
प्राणायामैर्हरन्तीह श्वानलोमा द्विजोत्तमा इति ध. पाठः ॥  
हिमसन्निभ अतिश्वेतमिक्षुविकारं खण्डशर्कराख्यम् ॥  
सन्निहत्यां कुरुक्षेत्रे ॥  

###### अरण्यपर्व \- अध्याय 082

### ॥  
श्रीः ॥  

## 3.82. अध्यायः 082

## विषयाः

पुलस्त्येन भीष्मम्प्रति नानातीर्थमाहात्म्यकथनम् ॥1॥  

## पाठः



पुलस्त्य उवाच।  

ततो गच्छेन्महाराज धर्मतीर्थमनुत्तमम्।  
\[यत्र धर्मो महाभागस्तप्तवानुत्तमं तपः ॥  
तेन तीर्थं कृतम्पुण्यं स्वेन नाम्ना च विश्रुतम् ॥\]  
तत्रस्नात्वा नरो राजन्धर्मशील समाहितः।  
आसप्तमं कुलं चैव पुनीते नात्र संशयः ॥  
ततो गच्छेत राजेन्द्र ज्ञानपावनमुत्तमम्।  
अग्निष्टोममवाप्नोति मुनिलोकं च गच्छति ॥  
सौगन्धिकवनं राजंस्ततो गच्छेत मानवः।  
तत्रब्रह्मादयो देवा ऋषयश्च तपोधनाः ॥  
सिद्धचारणगन्धर्वाः किन्नराश्च महोरगाः।  
कतद्वनं प्रविशन्नेव सर्वपापैः प्रमुच्यते ॥  
ततश्चापि सरिचच्छ्रेष्ठा नदीनामुत्तमा नदी।  
प्लक्षा देवी स्मृता राजन्पुण्या देवी सरस्वती ॥  
तत्राभिषेकं कुर्वीत वल्मीकान्निः सृतेजले।  
अर्चयित्वा पितॄन्देवानश्वमेधफलं लभेत् ॥  
कवेराध्युषितं नाम तत्र तीर्थं सुदुर्लभम्।  
पट्सु शम्यानिपातेषु वल्मीकादिति निश्चयः ॥  
कपिलानां सहस्रं च वाजिमेधं च विन्दति।  
तत्र स्नात्वा नरव्याघ्र दृष्टमेतत्पुरातने ॥  
सुगन्धां शतकुम्भां च पञ्चयक्षां च भारत।  
अभिगम्य नरश्रेष्ठ स्वर्गलोके महीयते ॥  
त्रिशूलखातं तत्रैव तीर्थमासाद्य भारत।  
तत्राभिषेकं कुर्वीत पितृदेवार्चने रतः।  
गाणपत्यं च लभते देहं त्यक्त्वा न संशयः ॥  
ततो गच्छेत राजेन्द्र देव्याः स्थानं सुदुर्लभम्।  
शाकम्भरीति विख्याता त्रिषु लोकेषु विश्रुता ॥  
दिव्यं वर्षसहस्रं हि शाकेन किल सुव्रता।  
आहारं सा कृतवती मासिमासि नराधिप ॥  
ऋषयोऽभ्यागतास्तत्रदेव्या भक्त्या तपोधनाः।  
आतिथ्यं च कृतं तेषां शाकेन किल भारत।  
ततः शाकम्भरीत्येव नाम तस्याः प्रतिष्ठितम् ॥  
शाकम्भरीं समासाद्य ब्रह्मचारी समाहितः।  
त्रिरात्रमुषितः शाकं भक्षयित्वा नरः शुचिः ॥  
शाकाहारस्य यत्किञ्चिद्वर्षैर्द्वादशभिः कृतम्।  
तत्फलं तस्य भवति देव्याश्छन्देन भारत ॥  
ततो गच्छेत्सुवर्णाख्यं त्रिषु लोकेषु विश्रुतम्।  
तत्र विष्णुः प्रसादार्थं रुद्रकमाराधयत्पुरा ॥  
वरांश्च सुबर्हूल्लेभे दैवतेषु सुदुर्लभान्।  
उक्तश्च त्रिपुरघ्नेन परितुष्टेन भारत ॥  
अपिच त्वं प्रियतरो लोके कृष्ण भविष्यसि।  
त्वन्मुखं च जगत्सर्वं भविष्ति न संशयः ॥  
तत्राभिगम्य राजेन्द्र पूजयित्वा वृषध्वजम्।  
अश्वमेधमवाप्नोति गाणपत्यं च विन्दति ॥  
धूमावतीं ततो गच्छेत्रिरात्रोपोषितो नरः।  
मनसा प्रार्थितान्कार्माल्लभते नात्र संशयः ॥  
देव्यास्तु दक्षिणार्धेन रथावर्तो नराधिप।  
तत्रारोहेत धर्मज्ञ श्रद्दधानो जितेन्द्रियः।  
महादेवप्रसादाद्धि गच्छेत परमां गतिम् ॥  
प्रदक्षिणमुपावृत्य गच्छेत भरतर्षभ।  
धारां नाम महाप्रात्र सर्वपापप्रमोचनीम् ॥  
तत्र स्नात्वा नरव्याघ्र न शोचति नराधिप।  
ततो गच्छेत धर्मज्ञ नमस्कृत् महागिरिम् ॥  
`अशीतियोजनशतं पुष्करं स्वर्गमुच्यते।  
अशीतिं धर्मपृष्ठात्तु प्रवदन्ति मनीषिणः ॥  
षष्टिं प्रयागाद्राजेन्द्र कुरुक्षेत्रात्तु द्वादश।  
संयुक्तमेव राजेन्द्र गङ्गाद्वारं त्रिविष्टपम्' ॥  
स्वर्गद्वारेण यत्तुल्यं गङ्गाद्वारं न संशयः।  
तत्राभिषेकं कुर्वीत कोटितीर्थे समाहितः ॥  
पौण्डरीकमवाप्नोति कुलं चैव समुद्धरेत्।  
उष्यैकां रजनीं तत्र गोसहस्रफलं लभेत् ॥  
सप्तगङ्गे त्रिगङ्गे च शक्रावर्ते च तर्पयन्।  
देवान्पितॄंश्च विधिवत्पुण्ये लोके महीयते ॥  
ततः कनस्वले स्नात्वा त्रिरात्रोपोषितो नरः।  
अश्वमेधमवाप्नोति स्वर्गलोकं च गच्छति ॥  
कपिलावटं ततो गच्छेत्तीर्थसेवी नराधिप।  
उपोष्य रजनीं तत्र गोसहस्रफलं लभेत् ॥  
नागराजस्य राजेन्द्र कपिलस्य महात्मनः।  
तीर्थं कुरुवरश्रेष्ठ सर्वलोकेषु विश्रुतम् ॥  
तत्राभिषेकं कुर्वीत नागतीर्थे नराधिप।  
कपिलानां सहस्रस्य फलं विन्दति मानवः ॥  
ततो ललितकं गच्छेच्छन्तनोस्तीर्थमुत्तमम्।  
तत्र स्नात्वा नरो राजन्न दुर्गतिमवाप्नुयात् ॥  
गङ्गायमुनयोर्मध्ये स्नाति यः सङ्गमे नरः।  
दशाश्वमेधानाप्नोति कुलं चैव समुद्धरेत् ॥  
ततो गच्छेत राजेन्द्र सुगन्धं लोकविथुतम्।  
सर्वपापविशुद्धात्मा ब्रह्मलोके महीयते ॥  
रुद्रावर्तं ततो गच्छेत्तीर्थसेवी नराधिप।  
तत्रस्नात्वा नरो राजन्स्वर्गलोके च गच्छति ॥  
गङ्गायाश्च नरश्रेष्ठ सरस्वत्याश्च सङ्गमे।  
स्नात्वाऽश्वमेधं प्राप्नोति स्वर्गलोकं च गच्छति ॥  
भद्रकर्णएश्वरं गत्वा देवमर्च्य यथाविधि।  
न दुर्गतिमवाप्नोति नाकपृष्ठे च पूज्यते ॥  
तत कुब्जावतीं गच्छेत्तीर्थसेवी नराधिप।  
रगोसहस्रमवाप्नोति स्वर्गलोकं च नच्छति ॥  
अरुन्धतीवटं गच्छेत्तीर्थसेवी नराधिप।  
सामुद्रकमुपस्पृश्य ब्रह्मचारी समाहितः ॥  
अश्वमेधमवाप्नोति त्रिरात्रोपोषितो नरः।  
गोसहस्रफलं विद्यात्कुलं चैव समुद्धरेत् ॥  
कब्र्हमावर्तं ततो गच्छेद्ब्रह्मचारी समाहितः।  
अश्वमेधमवाप्नोति सोमलोकं च गच्छति ॥  
यमुनाप्रभवं गत्वा समुपस्पृश्य यामुनम्।  
अश्वमेधफंल लब्ध्वा स्वर्गलोके महीयते ॥  
दर्वीसङ्क्रमणं प्राप्य तीर्थं त्रैलोक्यपूजितम्।  
अश्वमेधमवाप्नोति स्वर्गलोकं च गच्छति ॥  
सिन्धोश्च प्रभवं गत्वा सिद्धगन्धर्वसेवितम्।  
तत्रोष्य रजनीः पञ्च विन्देद्बहु सुवर्णकम् ॥  
अथ वेदीं समासाद्य नरः परमदुर्गमाम्।  
अश्वमेधमवाप्नोति गच्छेदौशनसीं गतिम् ॥  
ऋषिकुल्यां समासाद्य वासिष्ठं चैवभारत।  
वासिष्ठीं समतिक्रम्य सर्वे वर्णा द्विजातयः ॥  
ऋषिकुल्यां समासाद्य नरः स्नात्वा विकल्मषः।  
देवान्पितॄंश्चार्चयित्वा ऋषिलोकं प्रपद्यते ॥  
यदि तत्रवसेन्मासं शाकाहारो नराधिप।  
`द्वादशाहस्य यज्ञस्य फलं स लभते नरः' ॥  
भृगुतुङ्गं समासाद्य वाजिमेधफलं लभेत्।  
गत्वा वीरप्रमोक्षं च सर्वपापैः प्रमुच्यते ॥  
कृत्तिकामघयोश्चैव तीर्थमासाद्य भारत।  
अग्निष्टोमातिरात्राभ्यां फलमाप्नोति मानवः ॥  
तत्र सन्ध्यां समासाद्य विद्यातीर्थमनुत्तमम्।  
उपस्पृश्य च वै विद्यां यत्र तत्रोपपद्यते ॥  
महाश्रमे वसेद्रात्रिं सर्वपापप्रमोचने।  
एककालं निराहारो लोकानावसते शुभान् ॥  
षष्ठाकालोपवासेन मासमुष्य महालये।  
सर्वपापविशुद्दात्मा विन्देद्बहु सुवर्णकम्।  
दशापरान्दशपूर्वान्नरानुद्धरते कुलम् ॥  
अथ वेतसिकां गत्वा पितामहनिषेविताम्।  
अश्वमेधमवाप्नोति गच्छेदौशनसीं गतिम् ॥  
अथ सुन्दरिकातीर्थं प्राप्य सिद्धनिषेवितम्।  
रूपस्य भागी भवति दृष्टमेतत्पुरातनैः ॥  
ततो वै ब्राह्मणं गत्वा ब्रह्मचारी जितेन्द्रियः।  
पद्मवर्णेन यानेन ब्रह्मलोकं प्रपद्यते ॥  
ततस्तु नैमिषं गच्छेत्पुण्यं सिद्धनिषेवितम्।  
तत्र नित्यं निवसति ब्रह्मा देवगणैः सह ॥  
नैमिषं मृगयाणस् पापस्यार्धं प्रणश्यति।  
प्रविष्टमात्रस्तु नरः सर्वपापैः प्रमुच्यते ॥  
तत्र मासं वसेद्धीरो नैमिषे तीर्थतत्परः।  
पृथिव्यां यानि तीर्थानि तानि तीर्थानि नैम्मिषे ॥  
कृताभिषेकस्तत्रैव नियतो नियताशनः।  
गवां मेधस्य यज्ञस्य फलं प्राप्नोति भारत।  
पुनात्यासप्तमं चैव कुलं भरतसत्तम ॥  
यस्त्यजेन्नैमिषे प्राणानुपवासपरायणः।  
स मोदेत्सर्वलोकेषु एवमाहुर्मनीषिणः ॥  
नित्यं मेध्यं च पुण्यं च नैमिषं नृपसत्तम ॥  
गङ्गोद्भेदं समासाद्य त्रिरात्रोपोषितो नरः।  
वाजपेयमवाप्नोति ब्रह्मभूतो भवेत्सदा ॥  
सरस्वतीं समासाद्य तर्पयेत्पितृदेवताः।  
सारस्वतेषु लोकेषु मोदते नात्र संशयः ॥  
ततश्च बाहुदां गच्छेद्ब्रह्मचारी समाहितः।  
तत्रोष्य रजनीमेकां स्वर्गलोके महीयते।  
देवसत्रस्य यज्ञस्य फलम्प्राप्नोति कौरव ॥  
ततः क्षीरवतीं गच्छेत्पुण्यां पुण्यतरैर्वृताम्।  
पितृदेवार्चनपरो वाजपेयमवाप्नुयात् ॥  
विमलाशोकमासाद्य ब्र्हमचारी समाहितः।  
तत्रोष्य रजनीमेकां स्वर्गलोके महीयते ॥  
गोप्रतारं ततो गच्छेत्सरय्वास्तीर्थमुत्तमम्।  
यत्र रामो गतः स्वर्गं सभृत्यबलवाहनः।  
देहं त्यक्त्वा महाराज तस्य तीर्थस्य तेजसा ॥  
रामस्य च प्रसादेन व्यवसायाच्च भारत।  
तस्मिंस्तीर्थे नरः स्नात्वा गोप्रतारे नराधिप।  
सर्वपापविशुद्धात्मा स्वर्गलोके महीयते ॥  
रामतीर्थे नरः स्नात्वा गोमत्यां कुरुनन्दन।  
अश्वमेधमवाप्नोति पुनाति च कुलं नरः ॥  
शतसाहस्रकं तीर्थं तत्रैव भरतर्षभ ॥  
तत्रोपस्पर्शनं कृत्वा नियतो नियताशनः।  
गोसहस्रफलं पुण्यं प्राप्नोति भरतर्षभ ॥  
रततो गच्छेत राजेनद्र भर्तृस्थानमनुत्तमम्।  
अश्वमेधस्य यज्ञस्य फलं प्राप्नोति मानवः ॥  
कोटितीर्थे नरः स्नात्वा अर्चयित्वा गुहं नृप।  
गोसहस्रफंल विद्यात्तेजस्वी च भवेन्नरः ॥  
ततो वाराणसीं गत्वा अर्चयित्वा नृषध्वजम्।  
कपिलाह्रदे नरः स्नात्वाराजसूयमवाप्नुयात् ॥  
अविमुक्तं समासाद्य तीर्थसेवी कुरूद्वह।  
दर्शनाद्देवदेवस्य मुच्यते ब्रह्महत्यया ॥  
प्राणानुत्सृज्यतत्रैव मोक्षं प्राप्नोति मानवः।  
मार्कण्डेयस्य राजेन्द्र तीर्थमासाद्य दुर्लभम् ॥  
गोमतीगङ्गयोश्चैव सङ्गमे लोकविश्रुते।  
अग्निष्टोममवाप्नोति कुलं चैव समुद्धरेत् ॥  
ततो गयां समासाद्य ब्रह्मचारी समाहितः।  
अश्वमेधमवाप्नोति कुलं चैव समुद्धरेत् ॥  
तत्राक्षयवटो नाम त्रिषु लोकेषु विश्रुतः।  
तत्र दत्तं पितृभ्यस्तु भवत्यक्षयमुच्यते ॥  
महानद्यामुपस्पृश्य तर्पयेत्पितृदेवताः।  
अक्षयान्प्राप्नुयाल्लोकान्कुलं चैव समुद्धरेत् ॥  
ततो ब्रह्मसरो गत्वा धर्मारण्योपशोभितम्।  
ब्रह्मलोकमवाप्नोति प्रभातामेव शर्वरीम् ॥  
ब्रह्मणा तत्र सरसि यूपश्रेष्ठः समुच्छ्रितः।  
यूपं प्रदक्षिणीकृत्य वाजपेयफलं लभेत् ॥  
ततो गच्छेत राजेन्द्र धेनुकं लोकविश्रुतम्।  
एकरात्रोषितो राजन्प्रयच्छेत्तिलधेनुकाम् ॥  
सर्वपापविशुद्धात्मा सोमलोकं ब्रजेद्भुवम्।  
तत्र चिह्निं महद्राजन्नद्यापि सुमहद्भृशम् ॥  
कपिलायाः सवत्सायाश्चरन्त्याः पर्वते कृतम्।  
सवत्सायाः पदानि स्म दृश्यन्तेऽद्यापि भारत ॥  
तेषूपस्पृश्य राजेन्द्रपदेषु नृपसत्तम।  
यत्कञ्चिदशुभं कर्म तत्प्रणश्यति भारत ॥  
ततो गृध्रवटं गच्छेत्स्थानं देवस्य धीमतः।  
स्नायीत भस्मना तत्र अभिगम्य वृषध्वजम् ॥  
ब्राह्मणेन भवेच्चीर्णं व्रतं द्वादशवार्षिकम्।  
इतरेषां तु वर्णानां सर्वपापं प्रणश्यति ॥  
उद्यन्तं च ततो गच्छेत्पर्वतं गीतनादितम्।  
सावित्र्यास्तु पदं तत्र दृश्यते भरतर्षभ ॥  
तत्रसन्ध्यामुपासीत ब्राह्मणः संशितव्रतः।  
उपासिता भवेत्सन्ध्या तेन द्वादशवार्षिकी ॥  
योनिद्वारं च तत्रैव विश्रुतं भरतर्षभ।  
तत्राभिगम्य मुच्येत पुरुषो योनिसङ्करात् ॥  
कृष्णशुक्लावुभौ पक्षौ गयायां यो वसेन्नरः।  
पुनात्यासप्तमं राजन्कुलं नास्त्यत्र संशयः ॥  
एष्टव्या बहवः पुत्रा यद्येकोपि गयां व्रजेत्।  
गौरीं वा वरयेत्कन्यां नीलं वा वृषमुत्सृजेत् ॥  
ततः फल्गुं व्रजेद्राजंस्तीर्थसेवी नराधिप।  
अश्वमेधमवाप्नोति सिद्धिं च महतीं व्रजेत् ॥  
ततो गच्छेत राजेन्द्र धर्मप्रस्थं समाहितः।  
तत्र धर्मो महाराज नित्यमास्ते युधिष्ठिर ॥  
तत्र कूपोदकं कृत्वा तेन स्नातः शुचिस्तथा।  
पितॄन्देवांस्तु सन्तर्प्य मुक्तपापो दिवं व्रजेत् ॥  
मतङ्गस्याश्रमस्तत्रमहर्षेर्भावितात्मनः ॥  
तं प्रविश्याश्रमं श्रीमच्छ्रमशोकविनाशनम्।  
गवामयनयज्ञस्य फलम्प्राप्नोति मानवः ॥  
धर्मं तत्राभिसंस्पृश्य वाजिमेधमवाप्नुयात् ॥  
ततो गच्छेत राजेन्द्र ब्रह्मस्थानमनुत्तमम्।  
तत्राभिगम्य राजेन्द्र ब्रह्माणं पुरुषर्षभ।  
राजसूयाश्वमेधाभ्यां फलं विन्दति मानवः ॥  
ततो राजगृहं गच्छेत्तीर्थसेवी नराधिप।  
उपस्पृश्य ततस्तत्रकक्षीवानिव मोदते ॥  
यक्षिण्या नैत्यकं तत्र प्राश्नीन पुरुषः शुचिः।  
यक्षिण्यास्तु प्रसादेन मुच्यते ब्र्हमहत्यया ॥  
मणइनागं ततो गत्वा गोसहस्रफलं लभेत् ॥  
तैर्थिकं भुञ्जते यस्तु मणिनागस् भारत।  
दष्टस्याशीविषेणापि न तस्य क्रमते विपम् ॥  
तत्रोष् रजनीभेकां गोसहस्रफंल लभेत्।  
ततो गच्छेत ब्रह्मर्पेर्गौतमस्य वनं प्रियम् ॥  
अहल्याया ह्रदे स्नात्वा व्रजेत परमां गतिम्।  
अभिगम्याश्रमं राजन्विनद्ते श्रियमात्मनः ॥  
तत्रोदपानं धर्मज्ञ त्रिपु लोकेषु विश्रुतम्।  
तत्राभिषेकं कृत्वा तु वाजिमेधमवाप्नुयात् ॥  
जनकस् तु राजर्षेः कूपस्त्रिदशपूजितः।  
तत्राभिषेकं कृत्वा तु विष्णुलोकमवाप्नुयात् ॥  
ततो विनशनं गच्छेत्सर्वपापप्रमोचनम्।  
वाजपेयमवाप्नोति सोमलोकं च गच्छति ॥  
गण्डकीं तु समासाद्य सर्वतीर्थजलोद्भवाम्।  
वाजपेयमवाप्नोति सूर्यलोकं च गच्छति ॥  
कततो विशल्यामासाद्य नदीं त्रैलोक्यविश्रुताम्।  
अग्निष्टोममवाप्नोति स्वर्गलोकं च गच्छति ॥  
ततोऽधिवङ्गं धर्मज्ञ समाविश्य ततो वनम्।  
गुह्यकेषु महाराज मोदते नात्र संशयः ॥  
कम्पनां तु समासद्य नदीं सिद्धनिवेषिताम्।  
पुण्डरीकमवाप्नोति स्वर्गलोकं च गच्छति ॥  
अथ माहेश्वरीं धारां समासाद्य धराधिप।  
अश्वमेधमवाप्नोति कुलं चैव समुद्धरेत् ॥  
दिवौकसां पुष्करिणीं समासाद्य नराधिप।  
न दुर्गतिमवाप्नोति वाजिमेधं च विन्दति ॥  
अथ सोमपदं गच्छेद्ब्रह्मचारी समाहितः।  
माहेश्वरपदे स्नात्वा वाजिमेधफलं लभेत् ॥  
तत्रकोटी तु तीर्थानां विश्रुता भरतर्षभ।  
कूर्मरूपेण राजेन्द्र ह्यसुरेण दुरात्मना ॥  
ह्रियमाणा हृता राजन्विष्णुना प्रभविष्णुना।  
तत्राभिषेकं कुर्वीत तीर्थकोट्यां युधिष्ठिर ॥  
पुण्डरीकमवाप्नोति विष्णुलोकं च गच्छति।  
ततो गच्छेत राजेन्द्रस्थानं नारायणस्य च ॥  
सदा सन्निहितो यत्रविष्णुर्वसति भारत।  
यत्रब्रह्मादयो देवा ऋषयश्च तपोधनाः ॥  
आदित्या वसवो रुद्रा जनार्दनमुपासते।  
शालग्राम इति ख्यातो विष्णुरद्भुतकर्मकः ॥  
अभिगम्य त्रिलोकेशं वरदं विष्णुमव्ययम्।  
अश्वमेधमवाप्नोति विष्णुलोकं च गच्छति ॥  
तत्रोपदानं धर्मज्ञ सर्वपापप्रमोचनम्।  
समुद्रास्तत्रचत्वारः कूपे सन्निहिताः सदा।  
तत्रोपस्पृश् राजेन्द्र न दुर्गतिमवाप्नुयात् ॥  
अभिगम्य त्रिलोकेशं वरदं विष्णुमव्ययम्।  
विराजति यथासोमो मेघैर्मुक्तो नराधिप ॥  
जातिस्मरमुपस्पृश्य शुचिः प्रयतमानसः।  
जातिस्मरत्वमाप्नोति स्नात्वा तत्र न संशयः ॥  
वदेश्वरपुरं गत्वा अर्चयित्वा तु केशवम्।  
ईप्सिताँल्लभते कामानुपवासान्न संशयः ॥  
ततस्तु वामनं गत्वा सर्वपापप्रमोचनम्।  
अभिगम्य हरिं देवं न दुर्गतिमवाप्नुयात् ॥  
भरतस्याश्रमं गच्छेत्सर्वपापप्रमोचनम् ॥  
कौशिकीं तत्र गच्छेत महापापप्रणाशिनीम्।  
राजसूयस्य यज्ञस्य फलं प्राप्नोति मानवः ॥  
ततो गच्छेत राजेन्द्र चम्पकारण्यमुत्तमम्।  
तत्रोष्य रजनीमेकां गोसहस्रफलं लभेत् ॥  
अथ जेष्ठिलमासाद्य तीर्धं परमदुर्लभम्।  
तत्रोष्य रजनीमेकां गोसहस्रफलं लभेत् ॥  
तत्र विश्वेश्वरं दृष्ट्वा देव्या सह महाद्युतिम्।  
मित्रावरुणयोर्लोकानाप्नोति पुरुषर्षभ।  
त्रिरात्रोपोषितस्तत्रअग्निष्टोमफलं लभेत् ॥  
कन्यासंवेद्यमासाद्य नियतो नयिताशनः।  
मनोः प्रजापतेर्लोकानाप्नोति पुरुषर्षभ ॥  
कन्यायां ये प्रयच्छन्ति दानमण्वपि भारत।  
तदक्षय्यमिति प्राहुर्ऋषयः संशितव्रताः ॥  
ततो निर्वीरमासाद्य त्रिपु लोकेपु विश्रुतम्।  
अश्वमेधमवाप्नोति विष्णुलोकं च गच्छति ॥  
ये त्विन्धनं प्रयच्छन्ति निर्वीरासङ्गमे नराः।  
ते यान्ति नरशार्दूल शक्रलोकमनामयम् ॥  
तत्राश्रमो वसिष्ठस् त्रिषु लोकेषु विश्रुतः।  
तत्राभिषेकं कुर्वाणो वाजपेयमवाप्नुयात् ॥  
देवकूटं समासाद्य ब्रह्मर्षिगणसेवितम्।  
अश्वमेधमवाप्नोति कुलं चैव समुद्धरेत् ॥  
ततो गच्छेत राजेन्द्र कौशिकस्य मुनेर्ह्रदम्।  
यत्र सिद्धिं परां प्राप्तो विश्वामित्रोथ कौशिकः ॥  
तत्र मासं वसेद्वीर कौशिक्यां भरतर्षभ।  
अश्वमेधस्य यत्पुण्यं तन्मासेनाधिगच्छति ॥  
सर्वतीर्थवरे चैव यो वसेत महाह्रदे।  
न दुर्गतिमवाप्नोति विन्द्याद्बहु सुवर्णकम् ॥  
कुमारमभिगम्याथ वीराश्रमनिवासिनम्।  
अश्वमेधमवाप्नोति नरो नास्त्यत्र संशयः ॥  
अग्निधारां समासाद्य त्रिषु लोकेषु विश्रुताम्।  
तत्राभिषेकं कुर्वाणो ह्यग्निष्टोममवाप्नुयात् ॥  
अभिगम्य महादेवं वरदं विष्णुमव्ययम्।  
पितामहसरो गत्वा शैलराजसमीपतः।  
तत्राभिषेकं कुर्वाणो ह्यग्निष्टोममवाप्नुयात् ॥  
पितामहस्य सरसः प्रस्रुता लोकपावनी।  
कुमारधारा तत्रैव त्रिषु लोकेषु विश्रुता ॥  
यत्रस्नात्वा कृतार्थोस्मीत्यात्मानमवगच्छति।  
षष्ठकालोपवासेन मुच्यते ब्रह्महत्यया ॥  
ततो गच्छेत धर्मज्ञ तीर्थसेवनतत्परः।  
शिखरं वै महादेव्या गौर्यास्त्रैलोक्यविश्रुतम् ॥  
समारुह्य नरश्रेष्ठ स्तनकुण्डेषु संविशेत्।  
स्तनकुण्डमुपस्पृश्य वाजपेयफलं लभेत् ॥  
तत्राभिषेकं कुर्वाणः पितृदेवार्चने रतः।  
हयमेधमवाप्नोति शक्रलोकं च गच्छति ॥  
ताम्रारुणं समासाद्य ब्रह्मचारी समाहितः।  
अश्वमेमवाप्नोति ब्रह्मलोकं च गच्छति ॥  
नन्दिन्यां च समासाद्य कूपं देवनिषेवितम्।  
नरमेधस् यत्पुण्यं तदाप्तोति नराधिप ॥  
कालिकासङ्गमे स्नात्वा कौशिक्यरुणयोर्गतः।  
त्रिरात्रोपोषितो राजन्सर्वपापैः प्रमुच्यते ॥  
उर्वशीतीर्थमासाद्य ततः सोमाश्रमं बुधः।  
कुम्भकर्णाश्रमं गत्वा पूज्यते भुविमानवः ॥  
कोकामुखमुपस्पृश् ब्रह्मचारी यतव्रतः।  
जातिस्मरत्वमाप्नोति दृष्टमेतत्पुरातनैः ॥  
प्राङ्गदीं च समासाद्य कृतात्मा भवति द्विजः।  
सर्वपापविशुद्धात्मा शक्रलोकं च गच्छति ॥  
ऋषभद्वीपमासाद्य मेध्यं क्रौञ्चनिषूदनम्।  
सरस्वत्यामुपस्पृश्य विमानस्थो विराजते ॥  
औद्दालकं महाराज तीर्थं मुनिनिषेवितम्।  
तत्राभिषेकं कृत्वा वै सर्वपापैः प्रमुच्यते ॥  
धर्मतीर्थं समासाद्य पुण्यं ब्रह्मर्षिसेवितम्।  
वाजपेयमवाप्नोति विमानस्थश्च पूज्यते ॥  
अथ पम्पां समासाद्य भागीरथ्यां कृतोदकः।  
दण्डार्तमभिगत्वा तु गोसहस्रफलं लभेत् ॥  
`ततो लेवलिकां गच्छेत्पुण्यां पुण्योपसेविताम्।  
वाजपेयमवाप्नोति विमानस्थश्च पूज्यते' ॥  
इति श्रीमन्महाभारते अरण्यपर्वणि तीर्थयात्रापर्वणि द्व्यशीतितमोऽध्यायः ॥82॥  

## टिप्पणयः

शम्या मुद्गराकृतिर्यज्ञोपकरणविशेषः स वलवताक्षिप्तो यावद्दूरं पतेत् तावान्देशः शम्यानिपातः तेषु षट्सु ॥  
पुरातने भविष्यपुराणादौ ॥  
छन्देन इच्छया ॥  
त्वमुखं त्वत्प्रधानम् ॥  
औशनसीं गतिं शुक्रत्वम् ॥  
व्यवसायान्निश्चयात् ॥  
नैत्यक नैवेद्यम् ॥  

###### अरण्यपर्व \- अध्याय 083

### ॥  
श्रीः ॥  

## 3.83. अध्यायः 083

## विषयाः

नारदेन युधिष्ठिरम्प्रति भीष्माय पुलस्त्योदिततीर्थमहिमानुवादपूर्वकमिष्टदेशगमनम् ॥1॥  

## पाठः



पुलस्त्य उवाच।  

अथ सन्ध्यां समासाद्य संवेद्ये तीर्थ उत्तमे।  
उपस्पृश्य नरो विद्यां लभते नात्र संशयः ॥  
रामस्य च प्रसादेन तीर्थं राजन्कृतं पुरा।  
तल्लौहित्यं समासाद्य विन्द्याद्बहु सुवर्णकम् ॥  
करतोयां समासाद्य त्रिरात्रोपोषितो नरः।  
अश्वमेधमवाप्नोति प्रजापतिकृतो विधिः ॥  
गङ्गायास्तत्र राजेन्द्र सागरस्य च सङ्गमे।  
अश्वमेधं दशगुणं प्रवदन्ति मनीषिणः ॥  
गङ्गायास्त्वपरं पारं प्राप्य यः स्नाति मानवः।  
त्रिरात्रमुषितो राजन्सर्वान्कामानवाप्नुयात् ॥  
ततो वैतरणीं गत्वा सर्वपापप्रमोचनीम्।  
विरजातीर्थमासाद्य विराजति यथा शशी ॥  
प्रभवेच्च कुले पुण्ये सर्वपापं व्यपोहति।  
गोसहस्रफंल लब्ध्वा रपुनाति स्वकुलं नरः ॥  
शोणस्य ज्योतिरथ्यायाः सङ्गमे नियतः शुचिः।  
तर्पयित्वा पितॄन्देवानग्निष्टोमफलं लभेत् ॥  
शोणस्य नर्मदायाश् प्रभेदे कुरुनन्दन।  
वंशगुल्म उपस्पृश्य वाचजिमेधफलं लभेत् ॥  
वाजपेयमवाप्नोति त्रिरात्रोपोषितो नरः।  
गोसहस्रफलं विन्द्यात्कुलं चैव समुद्धरेत् ॥  
कोसलां तु समासाद्य कालतीर्थमुपस्पृशेत्।  
वृषभैकादशफलं लभते नात्र संशयः ॥  
पुष्पवत्यामुपस्पृश्य त्रिरात्रोपोषितो नरः।  
गोसहस्रफलं लब्ध्वा पुनाति स्वकुलं नृप ॥  
ततो बदरिकातीर्थे स्नात्वा भरतसत्तम।  
दीर्घमायुरवाप्नोति स्वर्गलोकं च गच्छति ॥  
तथा चम्पां समासाद्य भागीरथ्यां कृतोदकः।  
दण्डाख्यमभिगम्यैव गोसहस्रफलं लभेत् ॥  
लपेटिकां ततो गच्छेत्पुण्यां पुण्योपशोभिताम्।  
वाजपेयमवाप्नोति देवैः सर्वैश्च पूज्यते ॥  
ततो महेन्द्रमासाद्य जामदग्न्यनिपेवितम्।  
रामतीर्थे नरः स्नात्वा वाजिमेधफलं लभेत् ॥  
मतङ्गस्य तु केदारस्तत्रैव कुरुनन्दन।  
तत्र स्नात्वा कुरुश्रेष्ठ गोसहस्रफलं लभेत् ॥  
श्रीपर्वतं समासाद्य नदीतीरमुपस्पृशेत्।  
रअश्वमेधमवाप्नोति पूजयित्वा वृषध्वजम् ॥  
श्रीपर्वते महादेवो देव्या सह महाद्युतिः।  
न्यवसत्परमप्रीतो ब्रह्मा च त्रिदशैः सह ॥  
तत्र देवह्रदे स्नात्वा शुचिः प्रयतमानसः।  
अश्वमेधमवाप्नोति कुलं चैव समुद्धरेत् ॥  
ऋषभं पर्वतं गत्वा पाण्ड्येषु नृपपूजितम्।  
वाजपेयमवाप्नोति नाकपृष्ठे च मोदते ॥  
ततो गच्छेत कावेरीं वृतामप्सरसां गणैः।  
तत्रस्नात्वा नरो राजन्गोसहस्रफलं लभेत् ॥  
ततस्तीरे समुद्रस्य कन्यातीर्थमुपस्पृशेत्।  
तत्तोयं स्पृश्य राजेन्द्र सर्वपापैः प्रमुच्यते ॥  
अथ गोकर्णमासाद्य त्रिषु लोकेषु विश्रुतम्।  
समुद्रमध्ये राजेन्द्र सर्वलोकनमस्कृतम् ॥  
रयत्र ब्रह्मादयो देवा ऋषयश्च तपोधनाः।  
भूतयक्षपिशाचाश्च किन्नराः समहोरगाः ॥  
सिद्धचारणगन्धर्वमानुषाः पन्नगास्तथा।  
सरितः सागराः शैला उपासन्त उमापतिम् ॥  
तत्रेशानं समभ्यर्च्य त्रिरात्रोपोषितो नरः।  
अश्वमेधमवाप्नोति गाणपत्यं च विन्दति ॥  
उष्य द्वादशरात्रं तु पूतात्मा च भवेन्नरः ॥  
तत एव च गायत्र्याः स्थानं त्रैलोक्यपूजितम्।  
त्रिरात्रमुषितस्तत्र गोसहस्रफलं लभेत्।  
निदर्शनं च प्रत्यक्षं ब्राह्मणानां नराधिप ॥  
गायत्रीं पठते यस्तु योनिसङ्करजस्तथा।  
गाथा च गाथिका चापि तस्य सम्पद्यते नृप ॥  
अब्राह्मणस्य सावित्रीं पठतस्तु प्रणश्यति ॥  
संवर्तस्य तु विप्रर्षेर्वापीमासाद्य दुर्लभाम्।  
रूपस्य भागी भवति सुभगश्च प्रजायते ॥  
ततो वेणां समासाद्य त्रिरात्रोपोषितो नरः।  
मयूरहंससंयुक्तं विमानं लभते नरः ॥  
ततो गोदावरीं प्राप्य नित्यं सिद्धनिषेविताम्।  
गवां मेधमवाप्नोति वासुकेर्लोकमुत्तमम् ॥  
वेणायाः सङ्गमे स्नात्वा वाजिमेधफलं लभेत्।  
वरदासङ्गमे स्नात्वा गोसहस्रफलं लभेत् ॥  
ब्रह्मस्थानं समासाद्य त्रिरात्रोपोषितो नरः।  
गोसहस्रफलं विन्द्यात्स्वर्गलोकं च गच्छति ॥  
कुशप्लवनमासाद्य ब्रह्मचारी समाहितः।  
त्रिरात्रमुषितः स्नात्वा अश्वमेधफंल लभेत् ॥  
ततो देवह्रदेऽरण्ये कृष्णवेणाजलोद्भवे।  
जातिस्मरह्रदे स्नात्वा भवेज्जातिस्मरो नरः।  
यत्र क्रतुशतैरिष्ट्वा देवराजो दिवं गतः ॥  
अग्निष्टोमफलं विन्द्याद्गमनादेव भारत।  
ततः सर्वह्रदे स्नात्वा गोसहस्रफलं लभेत् ॥  
ततो वापीं महापुण्यां पयोष्णीं सरितां वराम्।  
पितृदेवार्चनरतो गोसहस्रफलं लभेत् ॥  
दण्डकारण्यमासाद्य पुण्यं राजन्नुपस्पृशेत्।  
गोसहस्रफलं तस्य स्नातमात्रस्य भारत ॥  
शरभङ्गाश्रमं गत्वा शुकस्य च महात्मनः।  
न दुर्गतिमवाप्नोति पुनाति च कुलं नरः ॥  
ततः शूर्पारकं गच्छेज्जामदग्न्यनिषेवितम्।  
रामतीर्थे नरः स्नात्वा विन्द्याद्बहु सुवर्णकम् ॥  
सप्तगोदावरे स्नात्वा नियतो नियताशनः।  
महत्पुण्यमवाप्नोति देवलोकं च गच्छति ॥  
ततो देवपथं गत्वा नियतो नियताशनः।  
देवसत्रस्य यत्पुण्यं तदेवाप्नोति मानवः ॥  
तुङ्गकारण्यमासाद्य ब्र्हमचारी जितेन्द्रियः।  
वेदानध्यापयत्तत्र ऋषिः सारस्वतः पुरा ॥  
तत्र वेदेषु नष्टेषु मुनेरङ्गिरसः सुतः।  
ऋषीणआमुत्तरीयेषु सूपविष्टो यथासुखम् ॥  
ओङ्कारेण यथान्यायं सम्यगुच्चारितेन ह।  
येन यत्पूर्वमभ्यस्तं तत्सर्वं समुपस्थितम् ॥  
ऋषयस्तत्र देवाश्च वरुणोऽग्निः प्रजापतिः।  
हरिर्नारायणस्तत्र महादेवस्तथैव च ॥  
पितामहश्च भगवान्देवैः सह महाद्युतिः।  
भृगुं नियोजयामास याजनार्थे महाद्युतिम् ॥  
ततः स चक्रे भगवानृषीणां विधिवत्तदा।  
सर्वेषां पुनराधानं विधिदृष्टेन कर्मणा ॥  
आज्यभागेन तत्राग्नीं तर्पयित्वा यथाविधि।  
देवाः स्वभवनं याता ऋषयश्च यथाक्रमम् ॥  
तदरण्यं प्रविष्टस्य तुङ्गकं राजसत्तम।  
पापं प्रणश्यत्यखिलं स्त्रिया वा पुरुषस्य वा ॥  
तत्रमासं वसेद्धीरो नियतो नियताशनः।  
ब्रह्मलोकं व्रजेद्राजन्कुलं चैव समुद्धरेत् ॥  
मेधाविकं समासाद्य पितॄन्देवांश्च तर्पयेत्।  
अग्निष्टोममवाप्नोति स्मृतिं मेधां च विन्दति ॥  
अत्र कालञ्चरं गत्वा पर्वतं लोकविश्रुतम्।  
तत्र देवह्रदे स्नात्वा गोसहस्रफलं लभेत् ॥  
आत्मानं स्नापयेत्तत्रगिरौ कालञ्जरे नृप।  
स्वर्गलोके महीयेत नरो नास्त्यत्र संशयः ॥  
ततो गिरिवरश्रेष्ठे चित्रकूटे विशाम्पते।  
मन्दाकिनीं समासाद्य सर्वपापप्रणाशिनीम् ॥  
तत्राभिषेकं कुर्वाणः पितृदेवार्चने रतः।  
अश्वमेधमवाप्नोति गतिं च परमां व्रजेत् ॥  
ततो गच्छेत धर्मज्ञ भर्तृस्थानमनुत्तमम्।  
यत्र नित्यं महासेनो गुहः सन्निहितो नृप ॥  
तत्र गत्वा नृपश्रेष्ठ गमनादेव सिध्यति।  
कोटितीर्थे नरः स्नात्वा गोसहस्रफलं लभेत् ॥  
प्रदक्षिणमुपावृत्य ज्येष्ठस्थानं व्रजेन्नरः।  
अभिगम्य महादेवं विराजति यथा शशी ॥  
तत्र कूपे महाराज विश्रुता भरतर्षभ।  
समुद्रास्तत्र चत्वारो निवसन्ति युधिष्ठिर ॥  
तत्रोपस्पृश्य राजेन्द्र पितृदेवार्चने रतः।  
नियतात्मा नरः पूतो गच्छेत परमां गतिम् ॥  
ततो गच्छेत राजेन्द्र शृङ्गबेरपुरं महत्।  
यत्रतीर्णो महाराज रामो दाशरथिः पुरा ॥  
रकतस्मिंस्तीर्थे महाबाहो स्नात्वा पापैः प्रमुच्यते।  
गङ्गायां तु नरः स्नात्वा ब्रह्मचारी समाहितः ॥  
विधूतपाप्मा भवति वाजपेयं च विन्दति।  
ततो मुञ्जवटं गच्छेत्स्थानं देवस्य धीमतः ॥  
अभिगम्य महादेवमभिवाद्य च भारत।  
प्रदक्षिणमुपावृत् यगाणपत्यमवाप्नुयात् ॥  
तस्मिंस्तीर्थे तु जाह्नव्यां स्नात्वा पापैः प्रमुच्यते।  
ततो गच्छेत राजेन्द्र प्रयागमृषिसंस्तुतम् ॥  
यत्र ब्रह्मादयो देवा दिशश्च सदिगीश्वराः।  
लोकपालाश्च साध्याश्च पितरो लोकसम्मताः ॥  
सनत्कुमारप्रमुखास्तथैव परमर्षयः।  
अङ्गिरःप्रमुखाश्चैव तथा ब्रह्मर्षयोऽमलाः ॥  
तथा नागाः सुपर्णश्च सिद्धाश्चक्रचरास्तथा।  
सरितः सागराश्चैव गन्धर्वाप्सरसोऽपि च ॥  
हरिश्च भगवानास्ते प्रजापतिपुरस्कृतः।  
तत्र त्रीण्यग्निकुण्डानि येषां मध्येन जाह्नवी ॥  
प्रयागादभिनिष्क्रान्ता सर्वतीर्थपुरस्कृता।  
तपनस्य सुता देवी त्रिषु लोकेषु विश्रुता ॥  
यमुना गङ्गया सार्धं सङ्गता लोकपावनी।  
गङ्गायमुनयोर्मध्यं पृथिव्या जघनं स्मृतम् ॥  
प्रयागं जघनस्थानमुपस्थमृषयो विदुः।  
प्रयागं सप्रतिष्ठानं कम्बलाश्वतरौ तथा ॥  
तीर्थं भोगवती चैव वेदिरेषा प्रजापतेः।  
तत्रवेदाश्च यज्ञाश्च मूर्तिमन्तो युधिष्ठिर ॥  
प्रजापतिमुपासन्ते ऋषयश्च तपोधनाः।  
यजन्ते क्रतुभिर्देवास्तथा चक्रधरा नृपाः ॥  
ततः पुण्यतमं नाम त्रिषु लोकेषु भारत।  
प्रयागं सर्वतीर्थेभ्यः प्रवदन्त्यधिकं विभो ॥  
श्रवणात्तस्य तीर्थस् नामसङ्कीर्तनादपि।  
मृत्युकालभयाच्चापि नरः पापात्प्रमुच्यते ॥  
तत्राभिषेकं यः कुर्यात्सङ्गमे लोकविश्रुते।  
पुण्यं स फलमाप्नोति राजसूयाश्वमेधयोः ॥  
एषा यजनभूमिर्हि देवानामभिसंस्कृता।  
तत्र रदत्तं सूक्ष्ममपि महद्भवति भारत ॥  
न वेदवचनात्तात न लोकवचनादपि।  
मतिरुत्क्रमणीया ते प्रयागमरणं प्रति ॥  
दशतीर्तसहस्राणि षष्टिः कोट्यस्तथाऽपराः।  
येषां सान्निध्यमत्रैव कीर्तितं कुरुन्दन ॥  
चतुर्विद्ये च यत्पुण्यं सत्यवादिषु चैव यत्।  
स्नात एव तदाप्नोति गङ्गायमुनसङ्गमे ॥  
तत्र भोगवती नाम वासुकेस्तीर्थमुत्तमम्।  
तत्राभिषेकं यः कुर्यात्सोऽश्वमेधफलं लभेत् ॥  
तत्र हंसप्रपतनं तीर्थं त्रैलोक्यविश्रुतम्।  
दशाश्वमेधिकं चैव गङ्गायां कुरुनन्दन ॥  
कुरुक्षेत्रसमा गङ्गा यत्रतत्रावगाहिता।  
विशेषो वै कनखले प्रयागे परमं महत् ॥  
यद्यकार्यशतं कृत्वा कृतङ्गङ्गावसेचनम्।  
सर्वं तत्तस्य गङ्गापो दहत्यग्निरिवेन्धनम् ॥  
सर्वं कृतयुगे पुण्यन्त्रेतायां पुष्करं स्मृतम्।  
द्वापरेऽपि कुरुक्षेत्रं गङ्गा कलियुगे स्मृता ॥  
पुष्करे तु तपस्तप्येद्दानं दद्यान्महालये।  
मलये त्वग्निमारोहेद्भृगुतुन्दे त्वनाशनम् ॥  
पुष्करे तु कुरुक्षेत्रे रगङ्गायां मगधेषु च।  
स्नात्वा तारयते जन्तुः सप्तसप्तावरांस्तथा ॥  
पुनाति कीर्तिता पापं दृष्टा भद्रं प्रयच्छति।  
अवगाढा च पीता च पुनात्यासप्तमं कुलम् ॥  
यावदस्थि मनुष्यस् गङ्गायाः स्पृशते जलम्।  
तावत्स पुरुषो राजन्स्वर्गलोके महीपते ॥  
यथा पुण्यानि तीर्थानि पुण्यान्यायतनानि च।  
उपास्य पुण्यं लब्ध्वा च भवत्यमरलोकभाक् ॥  
न गङ्गासदृशं तीर्थं न देवः केशवात्परः।  
ब्राह्मणेभ्यः परं नास्ति एवमाह पितामहः ॥  
यत्र गङ्गा महाराज स देशस्तत्तपोकवनम्।  
सिद्धिक्षेत्रं च तज्ज्ञेयं गङ्गातीरसमाश्रितम् ॥  
इदं सत्यन्द्विजातीनां साधूनामात्मनोपि च।  
सुहृदां च जपेत्कर्मे शिष्यस्यानुगतस्य च ॥  
इदं धन्यमिदं मेध्यमिदं स्वर्ग्यमिदं सुखम्।  
इदं पुण्यमिदं रम्यं पावनं धर्म्यमुत्तमम् ॥  
महर्षीणामिदं गुह्यं सर्वपापप्रमोचनम्।  
अधीत्यद्विजमध्ये च निर्मलः स्वर्गमाप्नुयात् ॥  
श्रीमत्स्वर्ग्यं तथा पुण्यं सपत्नशमनं शिवम्।  
मेधाजननमग्र्यं वै तीर्थवंशानुकीर्तनम् ॥  
अपुत्रो लभते पुत्रमधनो धनमाप्नुयात्।  
शूद्रो यथेप्सितान्कामान्ब्राह्मणः पारगः पठन्।  
महीं विजयते राजा वैश्यो धनमवाप्नुयात् ॥  
यश्चेदं शृणुयान्नित्यं तीर्थपुण्यं नरः शुचिः।  
जातीः स स्मरते बह्वीर्नाकपृष्ठे च मोदते ॥  
गम्यान्यपि च तीर्थानि कीर्तितान्यगमानि च।  
मनसा तानि गच्छेत सर्वतीर्थसमीक्षया ॥  
एतानि वसुभिः साध्यैरादित्यैर्मरुदश्विभिः।  
ऋषिभिर्देवकल्पैश्च स्नातानि सुकृतैषिभिः ॥  
एवं त्वमपि कौरव्य विधिनाऽनेन सुव्रत।  
व्रत तीर्थानि नियतः पुण्यं पुण्येन वर्धयन् ॥  
भाषितैः करणैः पूर्वमास्तिक्याच्छ्रुतिदर्शनात्।  
प्राप्यन्ते तानि तीर्तानि सद्भिः शास्त्रार्थदर्शिभिः।  
सद्भिः शास्त्रार्थतत्वज्ञैर्ब्राह्मणैः सह गम्यताम् ॥  
नाव्रती नाकृतात्मा च नाशुचिर्न च तस्करः।  
स्नाति तीर्थेषु कौरव्य न च वक्रमतिर्नरः ॥  
त्वया तु सम्यग्वृत्तेन नित्यं धर्मार्थदर्शिना।  
`पितरस्तात सर्वे च तारिताः प्रपितामहाः' ॥  
पिता पितामहस्चैव सर्वे च प्रपितामहाः।  
पितामहपुरोगाश्च देवाः सर्षिगणा नृप।  
तव धर्मेण धर्मज्ञ नित्यमेवाभितोषितः ॥  
अवाप्स्यसि त्वं लोकान्वै वसूनां वासवोपम।  
कीर्तिं च महातीं भीष्म प्राप्स्यसे भुविशाश्वतीं ॥  


नारद उवाच।  

एवमुक्त्वाऽभ्यनुज्ञाय पुलस्त्यो भगवानृषिः।  
प्रीतः प्रीतेन मनसा तत्रैवान्तरधीयत ॥  
भीष्मश्च कुरुशार्दूल शास्त्रतत्त्वार्थदर्शिवान्।  
पुलस्त्यवचनाच्चैव पृथिवीं परिचक्रमे ॥  
एवमेषा महाभागा प्रतिष्ठाने प्रतिष्ठिता।  
तीर्थयात्रा महापुण्या सर्वपापप्रमोचनी ॥  
अनेन विधिना यस्तु पृथिवीं सञ्चरिष्यति।  
अश्वमेधशतं साग्रं फलं प्रेत्य स भोक्ष्यति ॥  
ततश्चाष्टगुणं पार्थ प्राप्स्यसे धर्ममुत्तमम्।  
भीष्मः कुरूणां प्रवरो यथा पूर्वमवाप्तवान् ॥  
नेता च त्वमृषीन्यस्मात्तेन तेऽष्टगुणं फलम्।  
रक्षोगणबिकीर्णानि तीर्थान्येतानि भारत।  
अगम्यानि मनुष्येन्द्रैस्त्वामृते कुरुनन्दन ॥  
इदं देवर्षिचरितं सर्वतीर्ताभिसंवृतम्।  
यः पठेच्छृणुयाद्वाऽपिसर्वपापैः प्रमुच्यते ॥  
ऋषिमुख्याः सदा यत्रवाल्मीकिस्त्वथ कश्यपः।  
आत्रेयः कुण्डजठरो विश्वामित्रोऽथ गौतमः ॥  
असितो देवलश्चैव मार्कण्डेयोऽथ गालवः।  
भरद्वाजो वसिष्ठश्च मुनिरुद्दालकस्तथा ॥  
शौनकः सह पुत्रेण व्यासश्च तपतांवरः।  
दुर्वासाश्च मुनिश्रेष्ठो जाबालिश्च महातपाः ॥  
एते ऋषिवराः सर्वे त्वत्प्रतीक्षास्तपोधनाः।  
एभिः सह महाराज तीर्थान्येतान्यनुव्रज ॥  
एष ते लोमशो नाम महर्षिरमितद्युतिः।  
समेष्यति महाराज तेन सार्धमनुव्रज ॥  
मयाऽपिसह धर्मज्ञ तीर्थान्येतान्यनुक्रमात्।  
-83-b124 प्राप्स्यसे महतीं कीर्तिं यथा राजा महाभिषक् ॥  
यथा ययातिर्धर्मात्मा यथा राजा पुरूरवाः।  
तथा त्वं कुरुशार्दूल स्वेन धर्मेण शोभसे ॥  
यथा भगीरथो राजा यथा रामश्च विश्रुतः।  
तथा त्वं सर्वराजभ्यो भ्राजसे रश्मिवानिव ॥  
यथा मनुर्यथेक्ष्वाकुर्यथा पूरुर्महायशाः।  
यथा वैन्यो महाराज तथा त्वमपि विश्रुतः ॥  
यथा च वृत्रहा सर्वान्सपत्नान्निर्दहन्पुरा।  
त्रैलोक्यं पालयामास देवराड्विगतज्वरः ॥  
तथा शत्रुक्षयं कृत्वा त्वं प्रजाः पालयिष्यसि।  
स्वधर्मविजितामुर्वीं प्राप्य राजीवलोचन।  
ख्यातिं यास्यसि धर्मेण कार्तवीर्यार्जुनो यथा ॥  


वैशम्पायन उवाच।  

एवमाश्वास्य राजानं नारदो भगवानृषिः।  
अनुज्ञाप्य महाराज तत्रैवान्तरधीयत ॥  
युधिष्ठिरोषि धर्मात्मा तमेवार्थं विचिन्तयन्।  
तीर्थयात्राश्रितं पुण्यमृषीणां प्रत्यवेदयत् ॥  
इति श्रीमन्महाभारते अरण्यपर्वणि तीर्तयात्रापर्वणि त्र्यशीतितमोऽध्यायः ॥83॥  

## टिप्पणयः

अश्वमेधाद्दशगुणमिति क. पाठः ॥  
निदर्शनमुदाहरणम् ॥  
यो योनिसङ्करजः स जेतत्र गायत्रीं पठति तस्य सम्यक् पठतोपितीर्थमाहात्म्यात्सा गायत्री गाथा स्वरनियमहीना गद्यवन्मुखान्निःसरति।  
गाथिका ग्राम्यगीतवत् स्वरवर्णविकृता ॥  
अब्राह्मणस्य तु प्राक्सिद्धापि तत्र न स्फुरतीति भावः ॥  
ततो बेण्णां समासाद्येति क. ध. पाठः ॥  
चक्रचराः सूर्यादयः ॥  
स्त्रीरूपायाः पृथिव्याः मेरुपृष्ठशीर्षाया हरिद्वारादरभ्य जघनं नाभेरधोभागः ॥  
नदी प्रोक्ता प्रजापतेरिति ध. पाठः ॥  
प्रयागगमनं प्रतीति क. पाठः ॥  
चातुर्वेद्ये च यत्पुण्यमिति क. पाठः ॥  
कैलासे सत्यलोके नाकपृष्ठे च मोदत इति क. पाठः ॥  
अगमानि अगम्यानि।  
समीक्षया दर्शनेच्छया ॥  
करणैः इन्द्रियैः ॥  
अकृतात्मा अवशीकृतचित्तः ॥  
प्रतिष्ठाने प्रयागे।  
प्रतिष्ठिता समाप्ता ॥  
महाभिषक् शन्तनुरूपेणावतीर्णः ॥  
रश्मिवान् सूर्यः ॥  

###### अरण्यपर्व \- अध्याय 084

### ॥  
श्रीः ॥  

## 3.84. अध्यायः 084

## विषयाः

युधिष्ठिरेण धौम्यम्प्रति अर्जुनेन विना स्वस्य काम्यकवनेऽनमिरुचिकथनपूर्वकं निवासाय स्थानान्तरकथनप्रार्थना ॥1॥  

## पाठः



वैशम्पायन उवाच।  

भ्रातॄणां मतमाज्ञाय नारदस्य च धीमतः।  
पितामहसमं धौम्यं प्राह राजा युधिष्ठिरः ॥  
मया स पुरुषव्याघ्रो जिष्णुः सत्यपराक्रमः।  
अस्त्रहेतोर्महाबाहुरमितात्मा विवासितः ॥  
स हि वीरोऽनुरक्तश् समर्थश्च तपोधनः।  
कृती च भृशमप्यस्त्रे वासुदेव इव प्रभुः ॥  
अहं ह्येतावुभौ ब्रह्मन्कृष्णावरिविघातिनौ।  
अभिजानामि विक्रान्तौ तथा व्यासः परन्तपौ ॥  
त्रियुगौ पुण्डरीकाक्षौ वासुदेवधनञ्जयौ।  
नारदोऽपितथा वेद योष्यशंसत्सदा मम ॥  
तथाऽहमपि जानामि नरनारायणावृषी।  
शक्तोऽयमित्यतो मत्वा मया स प्रेषितोऽर्जुनः ॥  
इन्द्रादनवरः शक्रं सुरसूनुः सुराधिपम्।  
द्रष्टुमस्त्राणि चादातुमिन्द्रादिति विवासितः ॥  
भीष्मद्रोणावतिरथौ कृपो द्रौणिश्च दुर्जयः।  
धृतराष्ट्रस्य पुत्रेण सुधृताः सुमहाबलाः ॥  
सर्वे वेदविदः शूराः सर्वेऽस्त्रकुशलास्तथा।  
`सर्वे महारथा मुख्याः सर्वे जितपरिश्रमाः'।  
योद्धुकामाश्च पार्थेन सततं ये महाबलाः ॥  
स च दिव्यास्त्रवित्कर्णः सूतपुत्रो महारथः।  
योऽस्त्रवेगानिलबलः शरार्चिस्तलनिःस्वनः।  
रजोधूमोऽस्त्रसम्पातो धार्तराष्ट्रानिलोद्धतः ॥  
निसृष्ट इव कालेन युगान्तज्वलनो यथा।  
मम सैन्यमयं कक्षं प्रधक्ष्यति न संशयः ॥  
तं स कुष्णानिलोद्धूतो दिव्यास्त्रज्वलनो महान्।  
श्वेतवाजिबलाकाभृद्गण्डीवेन्द्रायुधोल्बणः ॥  
संरब्धः शरधाराभिः सुधीप्तं कर्णपावकम्।  
उदीर्णोऽर्जुनमेघोऽयं शमयिष्यति संयुगे ॥  
स साक्षादेव सर्वाणि शक्रात्परपुरञ्जयः।  
दिव्यान्यस्त्राणि वीभत्सुर्यथावत्प्रतिपत्स्यते ॥  
अलं स तेषां सर्वेषामिति मे धीयते मतिः।  
नास्ति त्वतिक्रिया तस् रणेऽरीणां प्रतिक्रिया ॥  
ते वयं पाण्डवं सर्वे गृहीतास्त्रमरिन्दमम्।  
द्रष्टारो न हि बीभत्सुर्भारमुद्यम्य सीदति ॥  
वयं तु तमृते वीरं वनेऽस्मिन्द्विपदांवर।  
अवधानं न गच्छामः काम्यके सह कृष्णया ॥  
भवानन्यद्वनं साधु बह्वन्नं फलवच्छुचि।  
आख्यातु रमणीयं च सेवितं पुण्यक्रमभिः ॥  
यत्रकञ्चिद्वयं कालं वसन्तः सत्यविक्रमम्।  
प्रतीक्षामोऽर्जुनं वरं वृष्टिकामा इवाम्बुदम् ॥  
विविधानाश्रमान्कांश्चिद्द्विजातिभ्यः प्रतिश्रुतान्।  
सरांसि सरितश्चैव रमणीयांश्च पर्वतान् ॥  
आचक्ष्व न हि मे ब्रह्मन्रोचते तमृतेऽर्जुनम्।  
वनेऽस्मिन्काम्यके वासो गच्छामोऽन्यां दिशम्प्रति ॥  
इति श्रीमन्महाभारते अरण्यपर्वणि तीर्थयात्रापर्वणि चतुरशीतितमोऽध्यायः ॥84॥  

## टिप्पणयः

अनवरोऽन्यूनः ॥  
रजःकार्यं क्रोधः स एव धूमो यस्य।  
धार्तराष्ट्रैरनिलैरिव उद्धत उद्दीपितः ॥  
कक्षं तृणवनम् ॥  
उल्वणो दुःसहः ॥  
अलं जेतुं पर्याप्तः ॥  
द्रष्टारो द्रक्ष्यामः ॥  
अवधानं स्वास्थ्यम् ॥  
ब्रह्माढ्यं जलवच्छुचीति क. घ. पाठः ॥  

###### अरण्यपर्व \- अध्याय 085

### ॥  
श्रीः ॥  

## 3.85. अध्यायः 085

## विषयाः

धौम्येन युधिष्ठिरय प्राचीस्थनानातीर्थकथनम् ॥1॥  

## पाठः



वैशम्पायन उवाच।  

तान्सर्वानुत्सुकान्दृष्ट्वा पाण्डवान्दीनचेतसः।  
अश्वासयंस्तथा धौम्यो बृहस्पतिसमोऽब्रवीत् ॥  
ब्राह्मणानुमतान्पुण्यानाश्रमान्भरतर्षभ।  
दिशस्तीर्थानि शैलांश्च शृणु मे वदतोऽनघ ॥  
याञ्श्रुत्वा गदतो राजन्विशोको भवितासि ह।  
द्रौपद्या चानया सार्धं भ्रातृभिश्च नरेश्वर ॥  
श्रवणाच्चैव तेषां त्वं पुण्यमाप्स्यसि पाण्डव।  
गत्वा शतगुणं चैव तेभ्य एव नरोत्तम ॥  
शृणु पूर्वां दिशं राजन्देवर्षिगणसेविताम्।  
रम्यां ते कथयिष्यामि युधिष्ठिर यथास्मृति ॥  
तस्यां रदेवर्षिजुष्टायां नैमिषं नाम भारत।  
यत्रतीर्थानि देवानां पुण्यानि च पृथक् पृथक् ॥  
यत्र सा गोमती पुण्या रम्या देवर्षिसेविता।  
यज्ञभूमिश्च देवानां शामित्रं च विवस्वतः ॥  
तस्यां गिरिवरः पुण्यो गयो राजर्षिसत्कृतः।  
शिवं ब्रह्मसरो यत्रसेवितं त्रिदशर्षिभिः ॥  
यदर्थे पुरुषव्याघ्र कीर्तयन्ति पुरातनाः।  
एष्टव्या बहवः पुत्रा यद्येकोपि गयां व्रजेत् ॥  
गौरीं वा वरयेत्कन्यां नीलं वा वृषमुत्सृजेत्।  
उत्तारयति सन्तत्या दश पूर्वान्दशावरान् ॥  
महानदी च तत्रैव तथा गयशिरो नृप।  
यत्रासौ कीर्त्यते विप्रैरक्षय्यकरणो वटः ॥  
यत्रदत्तं पितृभ्योऽन्नमक्षय्यं भवति प्रभो।  
सा च पुण्यजला तत्र फल्गुनामा महानदी ॥  
बहुमूलफला चापि कौशिकी भरतर्षभ।  
विश्वामित्रोऽध्यगाद्यत्र ब्राह्मणत्वं तपोधनः ॥  
गङ्गा यत्रनदी पुण्या यस्यास्तीरे भगीरथः।  
अयजत्तत्रबहुभिः क्रतुभिर्भूरिदक्षिणैः ॥  
पाञ्चालेषु च कौरव्य कथयन्त्युत्पलावतम्।  
विश्वामित्रोऽयजद्यत्र शक्रेण सह कौशिकः ॥  
यत्रानुवंशं भगवाञ्जामदग्न्यस्तथा जगौ।  
विश्वामित्रस्य तां दृष्ट्वा चिभूतिमतिमानुषीम् ॥  
कान्यकुब्जेऽपिबत्सोममिन्द्रेण सह कौशिकः।  
ततः क्षत्रादपाक्रामद्ब्राह्मणोस्मीति चाब्रवीत् ॥  
पवित्रमृषिभिर्जुष्टं पुण्यं पावनमुत्तमम्।  
गङ्गायमुनयोर्वीर सङ्गमं लोकविश्रुतम् ॥  
यत्रायजत भूतात्मा पूर्वमेव पितामहः।  
प्रयागमिति विख्यातं तस्माद्भरतसत्तम ॥  
अगस्त्यस्य तु राजेन्द्र तत्राश्रमवरो नृप।  
तत्तथा तापसारण्यं तापसैरुपशोभितम् ॥  
हिरण्यबिन्दुः कथितो गिरौ कालञ्जरे महान्।  
आगस्त्यपर्वतोरभ्यः पुण्यो गिरिवः शिवः ॥  
महेन्द्रो नाम कौरव्य भार्गवस्य महात्मनः।  
अयजत्तत्रकौन्तेय पूर्वमेव पितामहः ॥  
यत्रभागीरथी पुण्यां सरस्यासीद्युधिष्ठिर।  
यत्र सा ब्रह्मशालेति पुण्याख्याता विशाम्पते।  
धूतपाप्मभिराकीर्णा पुण्यं तस्याश्च दर्शनम् ॥  
पवित्रो मङ्गलीयश्च ख्यातो लोके सनातनः।  
केदारश्च मतङ्गस्य महानाश्रम उत्तमः ॥  
कुण्डोदः पर्वतो रम्यो बहुमूलफलोदकः।  
नैषधस्तृषितो यत्र जलं शर्म च लब्धवान् ॥  
यत्र देववनं पुण्यं तापसैरुपशोभितम्।  
बाहुदा च नदी यत्रनन्दा च गिरिमूर्धनि ॥  
तीर्थानि सरितः शैलाः पुण्यान्यायतनानि च।  
प्राच्यां दिशि महाराज कीर्तितानि मया तव ॥  
तिसृष्वन्यासु पुण्यानि दिक्षु तीर्थानि मे शृणु।  
सरितः पर्वतांश्चैव पुण्यान्यायतनानि च ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चाशीतितमोऽध्यायः ॥85॥  

## टिप्पणयः

शामित्रं शमितुः कर्म यज्ञे पशुमारणम्।  
विवस्वतः पुत्रस्य यमस्येति शेषः ॥  
तस्यां प्राच्यां दिशि।  
राजर्षिरपि गयसञ्ज्ञः ॥  
पविर्वज्रं तत्तुल्यं जन्ममरणादिदुःखं तस्मात्रायत इति पवित्रम्।  
अतएव ऋषिभिर्जुष्टं सेवितम्।  
पुण्यं धर्मवृद्धिहेतुः।  
पावनं पापनाशनम् ॥  
अत्यन्यान्पर्वतान्राजन्पुण्यो गिरिवरः शिवः इति क. पाठः ॥  
सरसि मणिकर्णिकाख्ये प्रविष्टा आसीत्।  
आकार्णा व्याप्ता ॥  
मङ्गलीयः मङ्गलावहः ॥  
नैषधो नलः ॥  
बहुला च नदी यत्रेति क. ध. पाठः ॥  

###### अरण्यपर्व \- अध्याय 086

### ॥  
श्रीः ॥  

## 3.86. अध्यायः 086

## विषयाः

धौम्येन युधिष्ठिरम्प्रति दक्षिणदिक्स्थनानातीर्थानुकीर्तनम् ॥1॥  

## पाठः



धौम्य उवाच।  

दक्षिणस्यां तु पुण्यानि शृणु तीर्थानि भारत।  
विस्तरेण यथाबुद्धि कीर्त्यमानानि तानि वै ॥  
यस्यामाख्यायते पुण्या दिशि गोदावरी नदी।  
बह्वारामा बहुजला तापसाचरिता शिवा ॥  
वेणा भीमरथी चैव नद्यौ पापभयापहे।  
मृगद्विजसमाकीर्णे तापसालयभूषिते ॥  
राजर्षेस्तस् च सरिन्नृगस्य भरतर्षभ।  
रम्यतीर्था बहुजला पयोष्णी द्विजसेविता ॥  
अपि चात्र महायोगी मार्कण्डेयो महायशाः।  
अनुवंश्यां जगौ गाथां नृगस्य धरणीपतेः ॥  
नृगस् यजमानस्य प्रत्यक्षमिति नः श्रुतम्।  
`मरुतः परिवेष्टारः सदस्याश्च दिवौकसः'॥  
पयोष्ण्यां यजमानस्य वाराहे तीर्थ उत्तमे।  
उद्धृतं भूतलस्थं वावायुना समुदीरितम्।  
पयोष्ण्या हरते तोयं पापमामरणान्तिकम् ॥  
स्वर्गादुत्तुङ्गममलं विषाणं यत्र शूलिनः।  
स्वमात्मविहितं दृष्ट्वा मर्त्यः शिवपुरं व्रजेत् ॥  
एकतः सरितः सर्वा गङ्गाद्याः सलिलोच्चयाः।  
पयोष्णी चैकतः पुण्या तीर्थेभ्यो हि मता मम ॥  
माठरस्य वनं पुण्यं बहुमूलफलं शिवम्।  
यूपश्च भरतश्रेष्ठ वरुणस्रोतसे गिरौ ॥  
प्रवेण्युत्तरपार्स्वे तु पुण्ये कण्वाश्रमे तथा।  
तापसानामरण्यानि कीर्तितानि यथाश्रुति ॥  
वेदी शूर्पारके तात जमदग्नेर्महात्मनः।  
रम्या पाषाणतीर्था च पुरश्चन्द्रा च भारत ॥  
अशोकतीर्थं तत्रैव कौन्ते य बहुलाश्रमम्।  
अगस्त्यतीर्थं पाण्ड्येषु वारुणं च युधिष्ठिर ॥  
कुमार्यः कथिताः पुण्याः पाण्ड्येष्वेव नरर्षभ।  
ताम्रपर्णी तु कौन्तेय कीर्तयिष्यामि तां शृणु ॥  
यत्र देवैस्तपस्तप्तं महदिच्छद्भिराश्रमे।  
गोकर्णमिति विख्यातं त्रिषु लोकेषु भारत ॥  
शीततोयो बहुजलः पुण्यस्तात शिवश्च सः।  
ह्रदः परमदुष्प्रापो मानुषैरकृतात्मभिः ॥  
तत्र वृक्षतृणाद्यैश्च सम्पन्नः फलमूलवान्।  
आश्रमोऽगस्त्यशिष्यस्य पुण्यो देवसहे गिरौ ॥  
वैडूर्यपर्वतस्तत्र श्रीमान्मणिमयः शिवः।  
अगस्त्यस्याश्रमश्चैव बहुमूलफलोदकः ॥  
सुराष्ट्रेष्वपि वक्ष्यामि पुण्यान्यायतनानि च।  
आश्रमान्सरितश्चैव सरांसि च नराधिप ॥  
चमसोद्भेदनं विप्रास्तत्रापि कथयन्त्युत।  
प्रभासं चोदधौ तीर्थं त्रिषु लोकेषु विश्रुतम् ॥  
तत्र पिण्डारकं नाम तापसाचरितं शिवम्।  
उज्जयन्तश्च शिखरी क्षिप्रं सिद्धिकरो महान् ॥  
तत्र देवर्षिवीरेण नारदेनानुकीर्तितः।  
पुराणः श्रूयते श्लोकस्तं निबोध युधिष्ठिर ॥  
पुण्ये गिरौ सुराष्ट्रेषु मृगपक्षिनिषेविते।  
उज्जयन्ते स्म तप्ताङ्गो नाकपृष्ठे महीयते ॥  
`एष नारायणः श्रीमान्क्षीरार्णवनिकेतनः।  
नागपर्यङ्कमुत्सृज्यह्यागतो मधुरां पुरीम्' ॥  
पुण्या द्वारवती तत्रयत्रासौ मधुसूदनः।  
साक्षाद्देवः पुराणोसौ स हि धर्मः सनातनः ॥  
ये च कवेदविदो विप्रा ये चाध्यात्मविदो जनाः।  
ते वदन्ति महात्मानं कृष्णं धर्मं सनातनम् ॥  
पवित्राणां हि गोविन्दः पवित्रं परमुच्यते।  
पुण्यानामपि पुण्योसौ मङ्गालानां च मङ्गलम्।  
त्रैलोक्ये पुण्डरीकाक्षो देवदेवः सनातनः ॥  
अव्ययात्मा व्ययात्मा च क्षेत्रज्ञः परमेश्वरः।  
आस्ते हरिरचिन्त्यात्मा तत्रैव मधुसूदनः ॥  
इति श्रीमन्महाभारते अरण्यपर्वणि तीर्थयात्रापर्वणि षडशीतितमोऽष्यायः ॥  

## टिप्पणयः

अनुवंश्यां वंशानूरूपां तु नृगमात्रानुरूपाम् ॥  
अशोकतीर्थं मत्स्येष्विति ध. पाठः ॥  
महत् मोक्षफलम् ॥  
तप्ताङ्ग कृततपस्कः ॥  

###### अरण्यपर्व \- अध्याय 087

### ॥  
श्रीः ॥  

## 3.87. अध्यायः 087

## विषयाः

धौम्येन युधिष्ठिरम्प्रति प्रतीचीस्थतीर्थकथनम् ॥1॥  

## पाठः



धौम्य उवाच।  

अवन्तीषु प्रतीच्यां वै कीर्तयिष्यामि ते दिशि।  
यानि तत्रपवित्राणि पुण्यान्यायतनानि च ॥  
प्रियङ्ग्वाम्रवणोपेता वानीरफलमालिनी।  
प्रत्यक्स्रोता नदी पुण्या नर्मदा तत्र भारत ॥  
त्रैलोक्ये यानि तीर्थानि पुण्यान्यायतनानि च।  
सरिद्वनानि शैलेन्द्रा देवाश्च सपितामहाः ॥  
नर्मदायां कुरुश्रेष्ठ सहसिद्धर्षिचारणैः।  
स्नातुमायान्ति पुण्यौधैः सदा वारिषु भारत ॥  
निरेतः श्रूयते पुण्यो यत्र विश्रवसो मुनेः।  
जज्ञे धनपतिर्यत्र कुबेरो नरवाहनः ॥  
वैढूर्यशिखरो नाम पुण्यो गिरिवरः शिवः।  
नित्यपुष्पफलास्तत्र पादपा हरितच्छदाः ॥  
तस्य शैलस्य शिखरे सरः पुण्यं महीपते।  
फुल्लपद्मं महाराज देवगन्धर्वसेवितम् ॥  
बह्वाश्चर्यं महाराज दृश्यते तत्र पर्वते।  
पुण्ये स्वर्गोपमे चैव देवर्षिगणसेविते ॥  
ह्रदिनी पुण्यतीर्था च राजर्षेस्तत्र वै सरित्।  
विश्चामित्रेण तपसा निर्मिता सर्वपावनी ॥  
यस्यास्तीरे सतां मध्ये ययातिर्नहुषात्मजः।  
पपात स पुनर्लोकाँल्लेभे धर्मान्सनातनान् ॥  
तत्रपुण्यो ह्रदः ख्यातो मैनाकश्चैव पर्वतः।  
बहुमूलफलोपेतस्त्वमितो नाम पर्वतः ॥  
आश्रमः कक्षसेनस्य पुण्यस्तत्रयुधिष्ठिरः।  
च्यवनस्याश्रमश्चैव विख्यातस्तत्रपाण्डव।  
तत्राल्पेनैव सिद्ध्यन्ति मानवास्तपसा विभो ॥  
जम्बूमार्गो महाराज ऋषीणां भावितात्मनाम्।  
आश्रम शाम्यतां श्रेष्ठ मृगद्विजनिषेवितः ॥  
ततः पुण्यतमा राजन्सततं तापसैर्युता।  
केतुमाला च मेध्या च गङ्गाद्वारं च भूमिप।  
ख्यातं च सैन्धवारण्यं पुण्यं द्विजनिषेवितम् ॥  
पितामहसरः पुण्यं पुष्करं नाम नामतः।  
वैखानसानां सिद्धानामृषीणामाश्रमः प्रियः ॥  
अप्यत्र संश्रयार्थाय प्रजापतिरथो जगौ।  
पुष्करेषु कुरुश्रेष्ठ गाथां सुकृतिनांवर ॥  
मनसाऽप्यभिकामस्य पुष्कराणि मनखिनः।  
विप्रणश्यन्ति पापानि नाकपृष्ठे च मोदते ॥  
इति श्रीमन्महाभारते अरण्यपर्वणि तीर्थयात्रापर्वणइ सप्ताशीतितमोऽध्यायः ॥  

## टिप्पणयः

प्रत्यक्स्त्रोता\- पश्चिमवाहिनी ॥  
शाम्यतां शमवताम् ॥  
गङ्गारण्यं च भूमिपेति ध. पाठः ॥  
संश्रयार्थाय वासार्थम् ॥  
अभिकामस्य गन्तुमिच्छोः ॥  

###### अरण्यपर्व \- अध्याय 088

### ॥  
श्रीः ॥  

## 3.88. अध्यायः 088

## विषयाः

धौम्येन युधिष्ठिरम्प्रत्युदीचीस्थतीर्थकथनम् ॥1॥  

## पाठः



धौम्य उवाच।  

उदीच्यां राजशार्दूल दिशि पुण्यानि यानि वै।  
तानि ते कीर्तयिष्यामि पुण्यान्यायतनानि च ॥  
शृणुष्वावहितो भूत्वा मम मन्त्रयतः प्रभो।  
कथाप्रतिग्रहो वीर श्रद्धां जनयते शुभाम् ॥  
सरस्वती महापुण्या ह्रदिनी तीर्थमालिनी।  
समुद्रगा महावेगा यमुना यत्र पाण्डव ॥  
यत्र पुण्यतरं तीर्थं प्लक्षावतरणं शुभम्।  
यत्रसारस्वतैरिष्ट्वा गच्छन्त्यवभृथं द्विजाः ॥  
पुण्यं चाख्यायते दिव्यं शिवमग्निशिरोऽनघ।  
सहदेवोऽयजद्यत्रशम्याक्षेपेण भारत ॥  
एतस्मिन्नेव चार्थेऽसौ इन्द्रगीता युधिष्ठिर।  
गाथा चरति लोकेऽस्मिन्गीयमाना द्विजातिभिः ॥  
अग्नयः सहदेवेन ये चिता यमुनामनु।  
ते तस्य कुरुशार्दूल सहस्रशतदक्षिणाः ॥  
तत्रैव भरतो राजा चक्रवर्ती महायशाः।  
विंशतीं सप्त चाष्टौ च हयमेधानुपाहरत् ॥  
कामकृद्यो द्विजातीनां श्रुतस्तात यथा पुरा।  
अत्यन्तमाश्रमः पुण्यः शरभङ्गस्य विश्रुतः ॥  
सरस्वती नदी सद्भिः सततं पार्थ पूजिता।  
वालखिल्यैर्महाराज यत्रेष्टमृषिभिः पुरा ॥  
दृषद्वती महापुण्या यत्र रख्याता युधिष्ठिर।  
न्यग्रोधाख्यस्तु पाञ्चाल्यः पाञ्चाल्योद्विपदांवर।  
दाल्भ्यघोषश्च दाल्भ्याश् धरणीस्थो महात्मनः ॥  
कौन्तेयानन्तयशसः सुव्रतस्यामितौजसः।  
आश्रमः ख्यायते पुण्यस्त्रिषु लोकेषु विश्रुतः ॥  
एतावर्णाववर्णौ च विश्रुतौ मनुजाधिप।  
ईजाते क्रतुभिर्मुख्यैः पुण्यैर्भरतसत्तम ॥  
समेत्य बहुशो देवाः सेन्द्राः सवरुणाः पुरा।  
विशाखयूपेऽतप्यन् तेन पुण्यतमश्च सः ॥  
ऋषिर्महान्महाभागो जमदग्निर्महायशाः।  
पलाशकेषु पुण्येषु रम्येष्वयजत प्रभुः ॥  
यत्रसर्वाः सरिच्छ्रेष्टाः साक्षात्तमृषिसत्तमम्।  
स्वं स्वं तोयमुपादाय परिवार्योपतस्थिरे ॥  
अपि चात्र महाराज स्वयं विश्वावसुर्जगौ।  
इमं श्लोकं तदा वीर प्रेक्ष्य दीक्षां महात्मनः ॥  
यजमानस्य वै देवाञ्जमदग्नेर्महात्मनः।  
आगम्य सरितो विप्रान्मधुना समतर्पयन् ॥  
गन्धर्वयक्षरक्षोबिरप्सरोभिश्च सेवितम्।  
किरातकिन्नरावासं शैलं शिखरिणांवरम् ॥  
बिभेद तरसा गङ्गा गङ्गाद्वारं युधिष्ठिर।  
पुण्यं तत्ख्यायते राजन्ब्रह्मर्षिगणसेवितम् ॥  
सनत्कुमारः कौरव्य पुण्यं कनखलं तथा।  
पर्वतश्च पुरुर्नाम यत्रयातः पुरूरवाः ॥  
भृगुर्यत्रतपस्तेपे महर्षिगणसेविते।  
राजन्स आश्रमः ख्यातो भृगुतुन्दो महागिरिः ॥  
यः स भूतं भविष्यच्च भवच् भरतर्षभ।  
नारायणः प्रभुर्विष्णुः शाश्वतः पुरुषोत्तमः ॥  
तस्यातियशसः पुण्यां विशालां बदरीमनु।  
आश्रमः ख्यायते पुण्यस्त्रिषु लोकेषु विश्रुतः ॥  
उष्णतोयवहा गङ्गा शीततोयवहा पुरा।  
सुवर्णसिकता राजन्विशालां बदरीमनु ॥  
ऋषयो यत्रदेवाश्च महाभागा महौजसः।  
प्राप्य नित्यं नमस्यन्ति देवं नारायणं प्रभुम् ॥  
यत्रनाराजणो देवः परमात्मा सनातनः।  
तत्र कृत्स्नं जगत्सर्वं तीर्थान्यायतनानि च ॥  
तत्पुण्यं परमं ब्रह्म तत्तीर्थं त्तपोवनम्।  
तत्परं परमं देवं भूतानां परमेश्वरम् ॥  
शाश्वतं परमं चैव धातारं परमं पदम्।  
यं विदित्वान शोचन्ति विद्वांसः शास्त्रदृष्टयः ॥  
तत्र देवर्षयः सिद्धाः सर्वे चैव तपोधनाः।  
आदिदेवो महायोगी यत्रास्ते मधुसूदनः ॥  
पुण्यानामपि तत्पुण्यमत्र ते संशयेस्तु मा।  
एतानि राजन्पुण्यानि पृथिव्यां पृथिवीपते।  
कीर्तितानि नरश्रेष्ठ तीर्थान्यायतनानि च ॥  
एतानि वसुभिः साध्यैरादित्यैर्मरुदश्विभिः।  
ऋषिभिर्देवकल्पैश्च सेवितानि महात्मभिः ॥  
चरन्नेतानि कौन्तेय सहितो ब्राह्मणर्षभैः।  
भ्रातृभिश्च महाभागैरुत्कण्ठां विजयिष्यसि ॥  

## टिप्पणयः

शतं शतसहस्राणि सहस्रशतदक्षिणाः इति क. ध. पाठः ॥  
शङ्करस्तत्रविश्रुत इति क. ध. पाठः ॥  
एता कृष्णमृगी तद्वर्णै कृष्णौ नरनारायणावित्यर्थः।  
वस्तुतस्त्ववर्णौ वर्णाः लोहितशुक्लकृष्णाः रजःसत्वतमांसि तद्रहितौ।  
तत्र वैवर्ण्यवर्ण्यौ चेति क. ध. पाठः ॥  
प्रभुर्जिष्णुरिति क. पाठः ॥  
विशालां नामतः।  
बदरीमनु बदरीसमीपे ॥  

###### अरण्यपर्व \- अध्याय 089

### ॥  
श्रीः ॥  

## 3.89. अध्यायः 089

## विषयाः

लोमशेनेन्द्रवचनाद्युधिष्ठिरम्प्रति पार्थस् पाशुपतादिप्राप्तिकथनपूर्वकमिनद्रसन्देशनिवेदनम् ॥1॥  

## पाठः



वैशम्पायन उवाच।  

एवं सम्भाषमाणे तु धौम्ये कौरवनन्दन।  
लोमशः स महातेजा ऋषिस्तत्राजगाम ह ॥  
तं पाण्डवाग्रजो राजा सगणो ब्राह्मणाश्च ते।  
उपातिष्ठन्महाभागं दिवि शक्रमिवामराः ॥  
समभ्यर्च्य यथान्यायं धर्मपुत्रो युधिष्ठिरः।  
पप्रच्छागमने हेतुमटने च प्रयोजनम् ॥  
स पृष्टः पाण्डुपुत्रेण प्रीयमाणो महामनाः।  
उवाच श्लक्ष्णया वाचा हर्षयन्निव पाण्डवान् ॥  
सञ्चरन्नस्मि कौन्तेय सर्वांल्लोकान्यदृच्छया।  
गतः शक्रस्य भवनं तत्रापश्यं सुरेश्वरम् ॥  
तव च भ्रातरं वीरमपश्यं सव्यसाचिनम्।  
शक्रस्यार्धासनगतं तत्र मे विस्मयो महान् ॥  
आसीत्पुरुषशार्दूल दृष्ट्वा पार्थं तथागतम्।  
आह मां तत्र देवेशो गच्छ पाण्डुसुतान्प्रति ॥  
सोऽहमभ्यागतः क्षिप्रं दिदृक्षस्त्वां सहानुजम्।  
वचनात्पुरुहूतस्य पार्थस् च महात्मनः ॥  
आख्यास्ये ते प्रियं तात महत्पाण्डवनन्दन।  
भ्रातृभिः सहितो राजन्कृष्णया चैव तच्छृणु ॥  
यत्त्वयोक्तो महाबाहुरस्त्रार्थं भरतर्षभ।  
तदस्त्रमाप्तं पार्थेन रुद्रादप्रतिमं विभो ॥  
यत्तद्ब्रह्मशिरो नाम तपसा रुद्रमागमत्।  
अमृतादुत्थितं रौद्रं तल्लब्धं सव्यसाचिना ॥  
तत्समन्त्रं ससंहारं सप्रायश्चित्तमङ्गलम्।  
वज्रमस्त्राणि चान्यानि दण्डादीनि युधिष्ठिर ॥  
यमात्कुबेराद्वरुणादिन्द्राच्च कुरुनन्दन।  
अस्त्राण्यधीतवान्पार्थो दिव्यान्यमितविक्रमः ॥  
विश्वावसोस्तु तनयाद्गीतं नृत्यं च साम च।  
वादित्रं च यथान्यायं प्रत्यविन्दद्यथाविधि ॥  
एवं कृतास्त्रः कौन्तेयो गान्धर्वं वेदमात्मवान्।  
सुखं वसति बीभत्सुरनुजस्यानुजस्तव ॥  
यदर्थं मां सुरश्रेष्ठ इदं वचनमब्रवीत्।  
तच्च ते कथयिष्यामि युधिष्ठिर निबोध मे ॥  
भवान्मनुष्यलोकेऽपि गमिष्यति न संशयः।  
ब्रूयाद्युधिष्ठिरं तत्रवचनान्मे द्विजोत्तम ॥  
आगमिष्यति ते भ्राता कृतास्त्रः क्षिप्रमर्जुनः।  
सुरकार्यं महत्कृत्वा यदशक्यं दिवौकसैः ॥  
तपसाऽपि त्वमात्मानं योजय भ्रातृभिः सह।  
तपसो हि परं नास्ति तपसा विन्दते महत् ॥  
अहं च कर्णं जानामि यथावद्भरतर्षभ।  
सत्यसन्धं महोत्साहं महावीर्यं महाबलम् ॥  
महाहवेष्वप्रतिमं महायुद्धविशारदम्।  
महाधनुर्धरं वीरं महास्त्रं वरवर्णिनम् ॥  
महेश्वरसुतप्रख्यमादित्यतनयं प्रभुम्।  
तथाऽर्जुनमतिस्कन्धं सहजोल्वणपौरुणम् ॥  
न स पार्तस्य सङ्ग्रामे कलामर्हति षोडशीम् ॥  
यच्चापि ते भयं कर्णान्मनसिस्थमरिन्दम।  
तच्चाप्यपहरिष्यामि सव्यसाचिन्युपागते ॥  
यच्च ते मानसं वीर तीर्थयात्रामिमां प्रति।  
स महर्षिर्लोमशस्ते कथयिष्यत्यसंशयम् ॥  
यच्च किञ्चित्तपोयुक्तं फलं तीर्थेषु भारत।  
ब्रह्मर्षिरेष ब्रूयात्ते न तच्छ्रद्धेयमन्यथा ॥  
इति श्रीमन्महाभारते अरण्यपर्वणि तीर्तयात्रापर्वणि एकोननवतितमोऽध्यायः ॥89॥  

## टिप्पणयः

प्रायश्चित्तं अस्त्राग्निना निरपराधानां दाहे यो दोषस्तस् शोधनम्।  
मङ्गलं दग्धानामेवारामादीनां पुनर्विकसनम्।  
वज्रं वज्रवदप्रतीकार्यं रौद्रमेव ॥  
गीतं लौकिकं गानम्।  
साम ऋक्षु गानम् ॥  
सुरकार्यं निवातकवचादीनां वधः।  
कृतार्थः क्षिप्रमर्जुन इति क. थ. पाठः ॥  
रसत्यसन्धं सत्यप्रतिज्ञम् ॥  
वरवर्णिनं अतिसुन्दरम् ॥  
महेश्वरसुतप्रख्यं स्कन्दतुल्यम्।  
अतित्कन्धं उन्नतांसम् ॥  
अपहरिष्यामि कवचकुण्डलापहरणेन ॥  
तत् श्रद्धेयं नत्वन्यथा ग्रहीतव्यमित्यर्थः ॥  

###### अरण्यपर्व \- अध्याय 090

### ॥  
श्रीः ॥  

## 3.90. अध्यायः 090

## विषयाः

लोमशेन युधिष्ठिरम्प्रति स्वसाहित्येन तीर्थयात्राविधायकपार्थवचननिवेदनम् ॥1॥  
युधिष्ठिरेण लोमशाशयाऽधिक परिजनविसर्जनम् ॥2॥  

## पाठः



लोमश उवाच।  

धनञ्जयेन चाप्युक्तं यत्तच्छृणु युधिष्ठिर।  
युधिष्ठिरं भ्रातरं मे योजयेर्धर्म्यया धिया ॥  
त्वं हि धर्मान्परान्वेत्थ तपांसि च तपोधन।  
श्रीमतां चापि जानासि धर्मं राज्ञां सनातनम् ॥  
स भवान्परमं वेद रपावनं पुरुषं प्रति।  
तेन संयोजयेथास्त्वं तीर्थपुण्येन पाण्डवान् ॥  
यथा तीर्थानि गच्छेत गाश्च दद्यात्स पार्थिवः।  
तथा सर्वात्मना कार्यमिति मामर्जुनोऽब्रवीत् ॥  
भवता चानुगुप्तोऽसौ चरेत्तीर्थानि सर्वशः।  
रक्षोभ्यो रक्षितव्यश्च दुर्गेषु विषमेषु च ॥  
दधीच इव देवेन्द्रं यथा चाप्यङ्गिरा रविम्।  
तथा रक्षस्व कौन्तेयान्राक्षसेभ्यो द्विजोत्तम ॥  
यातुधाना हि बहवो राक्षसाः पर्वतोपमाः।  
त्वयाऽभिगुप्तान्कौन्तेयान्न विवर्तेयुरन्तिकम् ॥  
सोऽहमिन्द्रस्य वचनान्नियोगादर्जुनस्य च।  
रक्षमाणो भयेभ्यस्त्वां चरिष्यामि त्वा सह ॥  
द्विस्तीर्थानि मया पूर्वं दृष्टानि कुरुनन्दन।  
इदं तृतीयं द्रक्ष्यामि तान्येव भवता सह ॥  
इयं राजर्षिभिर्याता पुण्यकृद्भिर्युधिष्ठिर।  
मन्वादिभिर्महाराज तीर्थयात्रा भयापहा ॥  
नानृजुर्नाकृतात्मा च नाविद्यो न च पापकृत्।  
स्नाति तीर्थेषु कौरव्य न च वक्रमतिर्नरः ॥  
त्वं तु धर्ममतिर्नित्यं धर्मज्ञः सत्यसङ्गरः।  
विमुक्तः सर्वपापेभ्यो भूय एव भविष्यसि ॥  
यथा भगीरथो राजा राजानश्च गयादयः।  
यथा ययातिः कौन्तेय तथा त्वमपि पाण्डव ॥  


युधिष्ठिर उवाच।  

न हर्षात्सम्प्रपश्यामि वाक्यस्यास्योत्तरं क्वचित्।  
यन्मां स्मरति देवेशः किं नामाभ्यधिकं ततः ॥  
भवता सङ्गमो यस् भ्राता चैव धनञ्जयः।  
वासवः स्मरते यस् को नामाभ्यधिकस्ततः ॥  
यच्च मां भगवानाह तीर्थानां गमनं प्रति।  
धौम्यस्य वचनादेषा बुद्धिः पूर्वं कृतैव मे ॥  
तद्यदा मन्यसे ब्रह्मन्गमनं तीर्तदर्शने।  
तदैव गन्तास्मि तीर्तान्येष मे निश्चयः परः ॥  


वैशम्पायन उवाच।  

गमने कृतबुद्धिं तं पाण्डवं लोमशोऽब्रवीत्।  
लघुर्भव महाराज लघुः स्वैरं गमिष्यसि ॥  


युधिष्ठिर उवाच।  

भिक्षाभुजो निवर्तन्तां ब्राह्मणा यतयश्च ये ॥  
क्षुत्तृडध्वश्रमायासशीतार्तिमसहिष्णवः।  
ते सर्वे विनिवर्तन्तां ये च मृष्टभुजो द्विजाः ॥  
पक्वान्नलेह्यपानानां मांसानां च विकल्पकाः।  
तेऽपि सर्वे निवर्तन्तां ये च सूदानुयायिनः।  
मया यथोचिताऽऽजीव्यौः संविभक्ताश्च वृत्तिभिः ॥  
ये चाप्यनुगताः पौरा राजभक्तिपुरःसराः।  
धृतराष्ट्रं महाराजमभिगच्छन्तु ते च वै।  
स दास्यति यथाकालमुचिता यस्य या भृतिः ॥  
स चेद्यथोचितां वृत्तिं न दद्यान्मनुजेश्वरः।  
अस्मत्प्रियहितार्थायपाञ्चाल्यो वः प्रदास्यति ॥  


वैशम्पायन उवाच।  

ततो भूयिष्ठशः पौरा गुरौ भारे समाहिते।  
विप्राश्च यतयो मुख्या जग्मुर्नागपुरं प्रति ॥  
तान्सर्वान्धर्मराजस्य प्रेम्णा राजाऽम्बिकासुतः।  
प्रतिजग्राह विधिवद्धनैश्च समतर्पयत् ॥  
ततः कुन्तीसुतो राजा लघुभिर्ब्राह्मणैः सह।  
लोमशेन च सुप्रीतस्त्रिरात्रं काम्यकेऽवसत् ॥  
इति श्रीमन्महाभारते अरण्यपर्वणि तीर्थयात्रापर्वणि नवतितमोऽध्यायः ॥90॥  

## टिप्पणयः

पुरुषप्रति पुरुषस्येत्यर्थः ॥  
द्विः द्विवारम्।  
तृतीयं तृतीयवारम् ॥  
तीर्तयात्रा शुभावहेति क ध. पाठः ॥  
नानृती नाकृतात्मा चेति क. ध. पाठः ॥  
लघुरल्पपरिवारः ॥  
विकल्पकाः मृष्टामृष्टविभाजकाः।  
आजीव्यैर्भृत्यादिभिः।  
वृत्तिभिर्जीवनहेतुभिरन्नादिभिः ॥  
पाञ्चाल्यो द्रुपदः ॥  

###### अरण्यपर्व \- अध्याय 091

### ॥  
श्रीः ॥  

## 3.91. अध्यायः 091

## विषयाः

युधिष्ठिरेण लोमशादिभिः सह तीर्थसेवनाय प्रस्थानम् ॥1॥  

## पाठः



वैशम्पायन उवाच।  

ततः प्रयान्तं कौन्तेयं ब्राह्मणा वनवासिनः।  
अभिगम्य तदा राजन्निदं वचनमब्रुवन् ॥  
राजंस्तीर्थानि गन्तासि पुण्यानि भ्रातृभिः सह।  
देवर्षिणा च सहितो लोमशेन महात्मना ॥  
अस्मानपि महाराज नेतुमर्हसि पाण्डव।  
अस्माभिर्हि न शक्यानि त्वदृते तानि कौरव ॥  
श्वापरदैरुपसृष्टानि दुर्गाणि विषमाणि च।  
अगम्यानि नरैरल्पैस्तीर्थानि मनुजेश्वर ॥  
भवतो भ्रातरः शूरा धनुर्धरवराः सदा।  
भवद्भिः पालिताः शूरैर्गच्छामो वयमप्युत ॥  
भवत्प्रसादाद्धि वयं प्राप्नुयामः सुखं फलम्।  
तीर्थानां पृथिवीपाल वनानां च विशाम्पते ॥  
तव वीर्यपरित्राताः शुद्धास्तीर्थपरिप्लताः।  
भवेम धूतपाप्मानस्तीर्थसन्दर्शनान्नृप ॥  
भवानपि नरेन्द्रस्य कार्तवीर्यस्य भारत।  
अष्टकस्य च राजर्षेर्लोमपादस् चैव ह ॥  
भरतस्य च वीरस्य सार्वभौमस्य पार्तिव।  
ध्रुवं प्राप्स्यति दुष्प्रापाँल्लोकांस्तीर्थपरिप्लुतः ॥  
प्रभासादीनि तीर्थानि महेन्द्रादींश्च पर्वतान्।  
गङ्गाद्याः सरितश्चैव प्लक्षादींश्च पर्वतान् ॥  
त्वया सह महीपाल द्रष्टुमिच्छामहे वयम्।  
`भवद्भिः पालिताः शूरैस्तीर्थान्यायतनानि च' ॥  
यदि ते ब्राह्मणेष्वस्ति काचित्प्रीतिर्जनाधिप।  
कुरुक्षिप्रं वचोऽस्माकं ततः श्रेयोऽभिपत्स्यसे ॥  
तीर्तानि हि महाबाहो तपोविघ्नकरैः सदा।  
अनुकीर्णानि रक्षोभिस्तेभ्यो नस्त्रातुमर्हसि ॥  
तीर्थान्युक्तानि धौम्येन नारदेन च धीमता।  
यान्युवाच च देवर्षिर्लोमशः सुमहातपाः ॥  
विधिवत्तानि सर्वाणि पर्यटस्व नराधिप।  
धूतपाप्मा सहास्माभिर्लोमशेनाबिपालितः ॥  
स राजा पूज्यमानस्तैर्हर्षादश्रुपरिप्लुतः।  
भीमसेनादिभिर्वीरैर्भ्रातृभिः परिवारितः ॥  
बाढमित्यब्रवीत्सर्वांस्तानृषीन्पाण्डवर्षभः।  
लोमशं समनुज्ञाप्य धौम्यं चैव पुरोहितम् ॥  
ततः स पाण्डवश्रेष्ठो भ्रातृभिः सहितो वशी।  
द्रौपद्या चानवद्याङ्ग्या गमनाय मनो दधे ॥  
अथ व्यासो महाभागस्तथा पर्वतनारदौ।  
दाम्यके पाण्डवन्द्रष्टुं समाजग्मुर्मनीषिणः ॥  
तेषां युधिष्ठिरो राजा पूजां चक्रे यथाविधि।  
सत्कृतास्ते महाभागा युधिष्ठिरमथाब्रुवन् ॥  
युधिष्ठिरयमौ भीम मनसा कुरुतार्जवम्।  
मनसा कृतशौचा वै शद्धास्तीर्थानि यास्यथ ॥  
शरीरनियमं प्राहुर्ब्राह्मणा मानुषं व्रतम्।  
मनोविशुद्धां बुद्धिं च दैवमाहुर्व्रतं द्विजाः ॥  
मनो ह्यदुष्टं शौचाय पर्याप्तं वै नराधिप।  
मैत्रीं बुद्धिं समास्थाय शुद्धास्तीर्थानि गच्छत ॥  
ते यूयं मानसैः शुद्धाः शरीरनियमव्रतैः।  
दैवं व्रतं समास्थाय यथोक्तं फलमाप्स्यथ ॥  
ते तथेति प्रतिज्ञाय कृष्णया सह पाण्डवाः।  
कृतस्वस्त्ययनाः सर्वे मुनिभिर्देवमानुषैः ॥  
लोमशस्योपसङ्गृह्य पादौ द्वैपायनस् च।  
नारदस्य च राजेन्द्र देवर्षेः पर्वतस्य च ॥  
धौम्येन सहिता वीरास्तथा तैर्वनवासिभिः।  
मार्गशीर्ष्यामतीतायां पुष्येण प्रययुस्ततः ॥  
कठिनानि समादाय चीराजिनजटाधराः।  
अभेद्यैः कवचैर्युक्तास्तीर्थान्यन्वचरंस्ततः ॥  
इन्द्रसेनादिभिर्भृत्यै रथैः परिचतुर्दशैः।  
महानसव्यापृतैश्च तथाऽन्यैः परिचारकैः ॥  
सायुधा बद्धनिस्त्रिंशास्तूणवन्तः समार्गणाः।  
प्राङ्युखाः प्रययुर्वीराः पाण्डवा जनमेजय ॥  
इति श्रीमन्महाभारते अरण्यपर्वणि तीर्थयात्रापर्वणि एकनवतितमोऽध्यायः ॥91॥  

## टिप्पणयः

तीर्थसंस्पर्शनान्नृपेति क. पाठः ॥  
अनुकीर्णानि व्याप्तानि।  
नोऽस्मान् ॥  
आर्जवमृजुबुद्धिं श्रद्धामित्यर्थः ॥  
मनो ह्यदुष्टं शूराणामिति क. पाठः ॥  
फलमाप्नुतेति क. पाठः ॥  
कठिनानि करण्डानि ॥  
परिचतुर्दशैः पञ्चदशाभिः।  
चतुर्दशभ्यः परि उपरीति व्युत्पत्तेः।  
सङ्ख्ययाव्ययासन्नेति समासः।  
बहुव्रीहौ सङ्ख्येये डजिति डच् ॥  

###### अरण्यपर्व \- अध्याय 092

### ॥  
श्रीः ॥  

## 3.92. अध्यायः 092

## विषयाः

लोमशेन युधिष्ठिरम्प्रति धर्माधर्मयोः समृद्धसमृद्धिलक्षणोदर्ककारणत्वाभिधानम् ॥1॥  

## पाठः



युधिष्ठिर उवाच।  

न वै निर्गुणमात्मानं मन्ये देवर्षिसत्तम।  
तथाऽस्मि दुःखसन्तप्तो यथा नान्यो महीपतिः ॥  
परांश्च निर्गुणान्मन्ये न च ध्रमगतानपि।  
ते च लोमश लोकेऽस्मिन्नृध्यन्ते के न हेतुना ॥  


लोमश उवाच।  

नात्र दुःखं त्वया राजन्कार्यं पार्थ कथञ्चन।  
यदधर्मेण वर्धेयुरधर्मरुचयो जनाः ॥  
वर्धत्यधर्मेण नरस्ततो भद्राणि पश्यति।  
ततः सपत्नाञ्जयति समूलस्तु विनश्यति ॥  
`यत्र धर्मेण वर्धन्ते राजानो राजसत्तम।  
सर्वान्सपत्नान्वाधन्ते राज्यं चैषां विवर्धते' ॥  
मया हि दृष्टा दैतेया दानवाश्च महीपते।  
वर्धमाना ह्यधर्मेण क्षयं चोपगताः पुनः ॥  
पुरा देवयुगे चैव दृष्टं सर्वं मया विभो।  
अरोचयन्सुरा धर्मं धर्मं तत्यजिरेऽसुराः ॥  
तीर्तानि देवा विविशुर्नाविशन्भारतासुराः।  
तानधर्मकृतो दर्पः पूर्वमेव समाविशत् ॥  
दर्पान्मानः समभवन्मानात्क्रोधो व्यजायत।  
क्रोधादहीस्ततोऽलञ्जा वृत्तं तेषां ततोऽनशत् ॥  
तानलज्जान्गतश्रीकान्हीनवृत्तान्वृथाव्रतान्।  
क्षमा लक्ष्मीः स्वधर्मश्च नचिरात्प्रजहुस्ततः ॥  
लक्ष्मीस्तु देवानगमदलक्ष्मीरसुरान्नृप ॥  
तानलक्ष्मीसमाविष्टान्दर्पोपहतचेतसः।  
दैतेयान्दानवांश्चैव कलिरप्याविशत्ततः ॥  
तानलक्ष्मीसमाविष्टान्दानवान्कलिनाहतान्।  
दर्पाभिभूतान्कौन्तेय क्रियाहीनानचेतसः ॥  
मानाभिभूतानचिराद्विनाशः समपद्यत ॥  
निर्यशस्कास्तथा दैत्याः कृत्स्नशो विलयं गताः।  
`अधर्मरुचयोराजन्नलक्ष्म्या समधिष्ठिताः' ॥  
देवास्तु सागरांश्चैव सरितश्च सरांसि च।  
अभ्यगच्छन्धर्मशीलाः पुण्यान्यावतनानि च ॥  
तपोभिः क्रतुभिर्दानैराशीर्वादैश्च पाण्डव।  
प्रजहुः सर्वपापानि श्रेयश्च प्रतिपेदिरे ॥  
एवमादानवन्तश् निरादानाश्च सर्वशः।  
तीर्थान्यगच्छन्विबुधास्तेनापुर्भूतिमुत्तमाम् ॥  
तथा त्वमपि राजेन्द्र स्नात्वा तीर्थेषु सानुजः।  
पुनर्वेत्स्वसि तां लक्ष्मीमेष पन्थाः सनातनः ॥  
यथैव हि नृगो राजा शिविरौशीनरो यथा।  
भगीरयो वसुमना गयः पूरुः पुरूरवाः ॥  
चरमाणास्तपो नित्यंस्पर्शनादम्भसश्च ते।  
तीर्थामिगमनात्पूता दर्शनाच्च महात्मनाम् ॥  
अलभन्त यशः पुण्यं धनानि च विशाम्पते।  
तथा त्वमपि राजेन्द्र लब्ध्वा सुविपुलां श्रियम् ॥  
यथा चेक्ष्वाकुरभवत्सपुत्रजनबान्धवः।  
मुचुकुन्दोऽथ मान्धाता मरुत्तश्च महीपतिः ॥  
कीर्तिं पुण्यामविन्दन्त यथा देवास्तपोबलात्।  
देवर्षयश्च कार्त्स्न्येन तथा त्वमपि वेत्स्यसि ॥  
धार्तराष्ट्रास्त्वधर्मेण मोहिन च वशीकृताः।  
नचिराद्वै विनङ्क्ष्यन्ति दैत्या इव न संशयः ॥  
इति श्रीमन्महाभारते अरण्यपर्वणि तीर्थयात्रापर्वणि द्विनवतितमोऽध्यायः ॥92॥  

## टिप्पणयः

परान् शत्रून् ॥  
विविशुः स्नानार्थमिति शेषः ॥  
अह्नीः अकार्ये प्रवृत्तिः।  
ततः अलज्जा लज्जा निन्द्यतादोषाद्भयं तस्य नाशः ।  
नचिरात् शीघ्रमेव ॥  
आदानवन्तः आर्जवादिनियमग्रहणवन्तः।  
निरादानाः अप्रतिबद्धाः।  
सर्वशः देवादिभिरपि।  
एवं हि दानवन्तश्च क्रियावन्तश्च सर्वशः इति ध. पाठः ॥  
वेत्स्यसिलप्स्यसे ॥  
धार्तराष्ट्रस्तु दर्पेण इति क. ध. पाठः ॥  

###### अरण्यपर्व \- अध्याय 093

### ॥  
श्रीः ॥  

## 3.93. अध्यायः 093

## विषयाः

युधिष्ठिरादिभिः क्रमेण ब्रह्मसरस्तीर्थगमनम् ॥1॥  
तत्रशमठेन युधिष्ठिरादीन्प्रति गययज्ञवर्णनम् ॥2॥  

## पाठः



वैशम्पायन उवाच।  

ने तथा सहिता वीरा वसन्तस्तत्रतत्र ह।  
क्रमेण पृथिवीपाल नैमिषारण्यमागताः ॥  
तत्स्तीर्थेषु पुण्येषु गोमत्याः पाण्डवा नृप।  
कृताभिषेकाः प्रददुर्गाश्च वित्तं च भारत ॥  
तत्र देवान्पितॄन्विप्रांस्तर्पयित्वा पुनःपुनः।  
कन्यातीर्थेऽश्वतीर्थे च गवां तीर्थे च भारत ॥  
कालकोट्यां विपप्रस्थे गिरावुष्य च कौरवाः।  
बाहुदायां महीपाल चक्रुः सर्वेऽभिषेचनम् ॥  
प्रयागे देवयजने देवानां पृथिवीपते।  
ऊषुगप्लुत्य गात्राणि तपश्चातस्थुरुत्तमम् ॥  
गङ्गायमुनयोश्चैव सङ्गमे सत्यसङ्गराः।  
विपाप्मानो महात्मानो विप्रेभ्यः प्रददुर्वसु ॥  
तपस्विजनजुष्टां च ततो वेदीं प्रजापतेः।  
जग्मुः पाण्डुसुता राजन्ब्राह्मणैः सह भारत ॥  
तत्र ते न्यवसन्वीरास्तपश्चातस्थुरुत्तमम्।  
सन्तर्पयन्तः सततं वन्येन हविषा द्विजान् ॥  
ततो महीधरं जग्मुर्धर्मज्ञेनाभिसत्कृतम्।  
राजर्षिणा पुण्यकृता गयेनानुपमद्युते ॥  
नगो गयशिरो यत्र पुण्या चैव महानदी।  
वानीरमालिनी रम्या नदी पुलिनशोभिता ॥  
दिव्यं पवित्रकूटं च पवित्रधरणीधरम्।  
ऋषिजुष्टं सुपुण्यं तत्तीर्थं ब्रह्मसरोतुलम् ॥  
अगस्त्यो भगवान्यत्र गतो वैवस्वतं प्रति।  
रउवास च स्वयं तत्र धर्मराजः सनातनः ॥  
सर्वासां सरितां चैव समुद्भेदो विशाम्पते।  
यत्रसन्निहितो नित्यं महादेवः पिनाकधृक् ॥  
`परिपूर्णः परञ्ज्योतिः परमात्मा सनातनः।  
ब्रह्मादिभिरुपास्योऽयं भगवान्परमेश्वरः ॥  
तं प्रणम्य महादेवं चतुर्वर्गफलप्रदम्।  
रसिद्धिक्षेत्रमिदं मत्वासर्वेषाम्मोक्षकाङ्क्षिणाम् ॥  
तत्र ते पाण्डवा वीराश्चातुर्मास्यैस्तदेजिरे।  
ऋषियज्ञेन महता यत्राक्षयवटो महान्।  
अक्षये देवयजने अक्षयं यत्रवै फलम् ॥  
ये तु तत्रोपवासांस्तु चक्रुर्निश्चितमानसाः।  
ब्राह्मणास्तत्रशतशः समाजग्मुस्तपोधनाः ॥  
चातुर्मास्येनायजन्त आर्षेण विधिना तदा।  
तत्र विद्यातपोवृद्धा ब्राह्मणा वेदपारगाः।  
कथां प्रचक्रिरे पुण्यां सदसिस्था महात्मनाम् ॥  
तत्र विद्याव्रतस्नातः कौमारं व्रतमास्थितः।  
शमठोऽकथयद्राजन्नाधूर्तरजसं गयम् ॥  


शमठ उवाच।  

आधूर्तरजसः पुत्रो गयो राजर्षिसत्तमः।  
पुण्यानि तस्य कर्माणि तानि मे शृणु भारत ॥  
यस्य यज्ञो बभूवेह बह्वन्नो बहुदक्षिणः।  
यत्रान्नपर्वता राजञ्शतशोऽथ सहस्रशः ॥  
घृतकुल्याश्च दध्नश्च नद्यो बहुशतास्तथा।  
व्यञ़्जनानां प्रवाहाश्च महार्हाणां सहस्रशः ॥  
अहन्यहनि चाप्येवं याचतां सम्प्रदीयते।  
अन्ये च ब्राह्मणा राजन्भुञ्जतेऽन्नं सुसंस्कृतम् ॥  
तत्र वै दक्षिणाकाले ब्रह्मघोषो दिवं गतः।  
न च प्रज्ञायते किञ्चिद्ब्रह्मशब्देन भारत ॥  
पुण्येन चरता राजन्भूर्दिशः खं नभस्तथा।  
आपूर्णमासीच्छब्देन तदप्यासीन्महाद्भुतम् ॥  
यत्रस्म गाथा गायन्ति मनुष्या मरतर्षभ।  
अन्नपानैः शुभैस्तृप्ता देशे देशे सुवर्चसः ॥  
गयस्य यज्ञे के त्वद्य प्राणिनो भोक्तुमीप्सवः।  
तत्र भोजनशिष्टस्य पर्वताः पञ्चविंशतिः ॥  
न तत्पूर्वे जनाश्चक्रुर्न करिष्यन्ति चापरे।  
गयो यदकरोद्यज्ञे राजर्षिरमितद्युतिः ॥  
कथं तु देवा हविषा गयेन परितर्पिताः।  
पुन शक्ष्यन्त्युपादातुमन्यैर्दत्तानि कानिचित् ॥  
सिकता वा यथा लोके यथा वा दिवि तारकाः।  
यथा वा वर्षतोधारा असङ्ख्येयाः स्म केनचित्।  
तथा गणयितुं शक्या गययज्ञे न दक्षिणाः ॥  
एवंविधाः सुबहवस्तस्य यज्ञा महीपतेः।  
बभूवुरस्य सरसः समीपे कुरुनन्दन ॥  
इति श्रीमन्महाभारते अरण्यपर्वणि तीर्थयात्रापर्वणि त्रिनवतितमोऽध्यायः ॥93॥  

## टिप्पणयः

वानीरमालिनी वेत्रपङ्क्तियुक्ता।  
सरो गयशिरो यत्रेति क. ध. पाठः ॥  
ब्रह्मशब्देन वेदध्वनिना ॥  

###### अरण्यपर्व \- अध्याय 094

### ॥  
श्रीः ॥  

## 3.94. अध्यायः 094

## विषयाः

लोमशेन युधिष्ठिरम्प्रत्यगस्त्यचरितकथनारम्भः ॥1॥  
वातापील्वलवृत्तकधनम् ॥2॥  
तथा लोपामुद्रोत्पत्तिप्रकारकथनम् ॥3॥  

## पाठः



वैशम्पायन उवाच।  

ततः सम्प्रस्थितो राजा कौन्तेयो भूरिदक्षिणः।  
अगस्त्याश्रममासाद्य दुर्जयायामुवास ह ॥  
तत्रैव लोमशं राजा पप्रच्छ वदतांवरः।  
अगस्त्येनेह वातापिः किमर्थमुपशामितः ॥  
आसीद्वा किम्प्रभावश्च स दैत्यो मानवान्तकः।  
किमर्थं चोदितो मन्युरगस्त्यस्य महात्मनः ॥  


लोमश उवाच।  

इल्वलो नाम दैतेय आसीत्कौरवनन्दना।  
मणिमत्यां पुरि पुरा वातापिस्तस्य चानुजः ॥  
स ब्राह्मणं तपोयुक्तमुवाच दितिनन्दनः।  
पुत्रं मे भगवानेकमिन्द्रतुल्यं प्रयच्छतु ॥  
तस्मै स ब्राह्मणो नादात्पुत्रं वासवसम्मितम्।  
चुक्रोध सोऽसुरस्तस्य ब्राह्मणस्य ततो भृशम् ॥  
तदाप्रभृतिराजेन्द्र इल्वलो ब्रह्महाऽसुरः।  
मन्युमान्भ्रातरं छागं मायावी ह्यकरोत्ततः ॥  
मेषरूपी च वातापिः कामरूप्यभवत्क्षणात्।  
संस्कृत्यतं भोजयति ततो विप्रं जिधांसति ॥  
स चाह्वयति यं वाचा गतं वैवस्वतक्षयम्।  
स पुनर्देहमास्थाय जीवन्स्म प्रत्यदृश्यत ॥  
ततो वातापिमसुरं छागं कृत्वा सुसंस्कृतम्।  
तं ब्राह्मणं भोजयित्वा पुनरेव समाह्वयत् ॥  
तामिल्वलेन महता स्वरेण गिरमीरिताम्।  
श्रुत्वाऽतिमायो बालवान्क्षिप्रं ब्राह्मणकण्टकः ॥  
तस्य पार्श्वं विनिर्भिद्य ब्राह्मणस्य महासुरः।  
वातापिः प्रहसन्राजन्निश्चक्राम विशाम्पते ॥  
एवं स ब्राह्मणान्राजन्भोजयित्वा पुनःपुनः।  
हिंसयामायस दैतेय इल्वलो दुष्टचेतनः ॥  
अगस्त्यश्चापि भगवानेतस्मिन्काल एव तु।  
पितॄन्ददर्श गर्ते वै लम्बमानानधोमुखान् ॥  
सोऽपृच्छल्लम्बमानांस्तान्भगवन्तश्च किम्पराः।  
`किम्मर्थं वेह लम्बध्वे गर्ते यूयमधोमुखाः'।  
सन्तानहेतोरिति ते प्रत्यूचुर्ब्रह्मवादिनः ॥  
ते तस्मै कथयामासुर्वयं ते पितरः स्वकाः।  
गर्तमेतमनुप्राप्ता लम्बामः प्रसवार्थिनः ॥  
यदि नो जनयेथास्त्वमगस्त्यापत्यमुत्तमम्।  
स्यान्नोस्मान्निरयान्मोक्षस्त्वं च पुत्राप्नुया गतिम् ॥  
स तानुवाच तेजस्वी सत्यधर्मपरायणः।  
करिष्ये पितरः कामं व्येतु वो मानसो ज्वरः ॥  
ततः प्रसवसन्तानं चिन्तयन्भगवानृषिः।  
आत्मनः प्रसवस्यार्थे नापश्यत्सदृशीं स्त्रियम् ॥  
स तस्य तस् सत्वस्य तत्तदङ्गमनुत्तमम्।  
सङ्गृह्यतत्समैरङ्गैर्निर्ममे स्त्रियमुत्तमाम् ॥  
स तां विदर्भराजाय पुत्रकामाय ताम्यते।  
निर्मितामात्मनोऽर्थाय मुनिः प्रादान्महातपाः ॥  
सा तत्र जज्ञे सुभगा विद्युत्सौदामनी यथा।  
विभ्राजमाना वपुषा व्यवर्धत शुभानना ॥  
जातमात्रां च तां दृष्ट्वा वैदर्भः पृथिवीपतिः।  
प्रहर्षेण द्विजातिभ्यो न्यवेदयत भारत ॥  
अभ्यनन्दन्त तां सर्वे ब्राह्मणा वसुधाधिप।  
लोपामुद्रेति तस्याश्च चक्रिरे नाम ते द्विजाः ॥  
ववृधे सा महाराज बिभ्रती रूपमुत्तमम्।  
अप्स्विवोत्पलिनी शीघ्रमग्नेरिव शिखा शुभा ॥  
तां यौवनस्थां राजेन्द्रशतं कन्याः स्वलङ्कृताः।  
दास्यः शतं च कल्याणीमुपातस्थुर्वशानुगाः ॥  
सा स्म दासीशतवृता मध्ये कन्याशतस्य च।  
आरस्ते तेजस्विनी कन्या रोहिणीव दिविप्रभा ॥  
यौवनस्थामपि च तां शीलाचारसमन्विताम्।  
न वव्रे पुरुषः कश्चिद्भयात्तस्य महात्मनः ॥  
सा तु सत्यवती कन्या रूपेणाप्सरसोप्यति।  
तोषयामास पितरं शीलेन स्वजनं तथा ॥  
वैदर्भी तु तथायुक्तां युवतीं प्रेक्ष्य वै पिता।  
मनसा चिन्तयामास कस्मै दद्यामिमांसुताम् ॥  
इति श्रीमन्महाभारते अरण्यपर्वणि तीर्थयात्रापर्वणि चतुर्नवतितमोऽध्यायः ॥94॥  

## टिप्पणयः

दुर्जयायां वातापिपुर्यां मणिमतीसञ्ज्ञायाम् ॥  
नादात् न दत्तवान् ॥  
कामरूपी यथाकामं रूपाणि कर्तुं समर्थः।  
संस्कृत्य पक्त्वा ॥  
स च इल्वलश्च ॥  
प्रसवसन्तानं सन्ततेरविच्छेदम् ॥  
तस्य तस्य सिंहमृगादेः अङ्गं कटिदृष्ठ्यादि।  
सर्वगुणवतीमित्यर्थः ॥  
जज्ञे जाता।  
विद्युदिति विशेषणं द्युतिविशेषोपपादनार्थम् ॥  
मुद्राणां तत्तन्मृगादिजातिगतानामसाधारणानां चिह्नानां कमनीयचक्षुष्ट्वानां लोपइव लोपस्तिरस्कारो यया सा लोपामुद्रा।  
आहिताग्न्यादिवत्पूर्वनिपातः।  
अन्येष्वपि दृश्यत इति दीर्घः ॥  
वशानुगाः इच्छानुरूपाः ॥  

###### अरण्यपर्व \- अध्याय 095

### ॥  
श्रीः ॥  

## 3.95. अध्यायः 095

## विषयाः

विदर्भराजेन सन्तानार्थं कन्यां कामयमानायागस्त्याय लोपामुद्राया यथाविधि प्रदानम् ॥1॥  
अगस्त्येन लोपामुद्राया महार्हवसनाभरणत्याजनेन वल्कलादिग्राहणपूर्वकं स्वाश्रमम्प्रत्यानयनम् ॥2॥  
ऋतुकाले समाहूतया तया महार्हवसनाभरणानि याचितेनागस्त्येन तत्सम्पादनाय प्रस्थानम् ॥3॥  

## पाठः



लोमश उवाच।  

यदात्वमन्यतागस्त्यो गार्हस्थ्ये तां क्षमामिति।  
तदाऽभिगम्य प्रोवाच वैदर्भं पृथिवीपतिम् ॥  
राजन्निवेशे बुद्धिर्मे वर्तते पुत्रकारणात्।  
वरयेत्वां महीपाल लोपामुद्रां प्रयच्छ मे ॥  
एवमुक्तः स मिनिना महीपालो विचेतनः।  
प्रत्याख्यानाय चाशक्तः प्रदातुं चैव नैच्छत ॥  
ततः स भार्यामभ्येत्य प्रोवाच पृथिवीपतिः।  
महर्षिर्वीर्यवानेष क्रुद्धः शापाग्निना दहेत् ॥  
तं तथा दुःखितं दृष्ट्वा सभार्यं पृथिवीपतिम्।  
लोपामुद्राऽभिगम्येदं काले वचनमब्रवीत् ॥  
न मत्कृते महीपाल पीडामभ्येतुमर्हसि।  
प्रयच्छ मामगस्त्याय त्राह्यात्मानं मया पितः ॥  
दुहितुर्वचनाद्राजा सोऽगस्त्याय महात्मने।  
लोपामुद्रां ततः प्रादाद्विधिपूर्वं विशाम्पते ॥  
प्राप्य भार्यामगस्त्यस्तु लोपामुद्रामभाषत।  
महार्हाण्युत्सृजैतानि वासांस्याभरणानि च ॥  
ततः सा दर्शनीयानि महार्हाणि तनूनि च।  
समुत्ससर्ज रम्भोरूर्वसनान्यायतेक्षणा ॥  
ततश्चीराणि जग्राह वल्कलान्यजिनानि च।  
समानव्रतचर्या च बभूवायतलोचना ॥  
गङ्गाद्वारमथागम्य भगवानृषिसत्तमः।  
उग्रमातिष्ठत तपः सह पत्न्याऽनुकूलया ॥  
सा प्रीत्या बहुमानाच्च पतिं पर्यचरत्तदा।  
अगस्त्यश्च परां प्रीतिं भार्यायामगमत्प्रभुः ॥  
ततो बहुतिथे काले लोपामुद्रां विशाम्पते।  
तपसा द्योतितां स्नातां ददर्श भगवानृषिः ॥  
स तस्याः परिचारेण शौचेन च दमेन च।  
श्रिया रूपेण च प्रीतो मैथुनायाजुहाव ताम् ॥  
ततः सा प्राञ्जलिर्भूत्वा लज्जमानेव भामिनी।  
तदा सप्रणयं वाक्यं भगवन्तमथाब्रवीत् ॥  
असंशयं प्रजाहेतोर्भार्यां पतिरविन्दत।  
पा तु त्वयि मम प्रीतिस्तामृषे कर्तुमर्हसि ॥  
यथा पितुर्गृहे विप्र प्रासादे शयनं मम।  
तथाविधे त्वं शयने मामुपैतुमिहार्हसि ॥  
इच्छामि त्वां स्रग्विणं च भूषणैश्च विभूषितम्।  
उपसर्तुं यथाकामं दिव्याभरणभूषिता ॥  
अन्यथा नोपतिष्ठेयं चीरकाषायवासिनी।  
नैवापवित्रो विप्रर्षे भूषणोयं कथञ्चन ॥  


अगस्त्य उवाच।  

न ते धनानि विद्यन्ते लोपामुद्रे तथा मम।  
यथाविधानि कल्याणि पितुस्तव सुमध्यमे ॥  


लोपामुद्रोवाच।  

ईशोसि तपसा सर्वं समाहर्तुं तपोधन।  
क्षणेन जीवलोके यद्वसु किञ्चन विद्यते ॥  


अगस्त्य उवाच।  

एवमेतद्यथाऽऽत्थ त्वं तपोव्ययकरं तु तत्।  
यथा तु मे न नश्येत तपस्तन्मां प्रयोदय ॥  


लोपामुद्रोवाच।  

अल्पावशिष्टः कालोऽयमृतोर्मम तपोधन।  
न चान्यथाऽहमिच्छामि त्वामुपैतुं कथञ्चन ॥  
न चापि धर्ममिच्छामि विलोप्तुं ते कथञ्चन।  
एवं तु मे यथाकामं सम्पादयितुमर्हसि ॥  


अगस्तय उवाच।  

यद्येष काम सुभगे तव बुद्ध्या विनिश्चितः।  
हर्तुं गच्छाम्यहं भद्रे चर काममिह स्थिता ॥  

## टिप्पणयः

निवेशे विवाहे ॥  
स्नातां ऋताविति शेषः ॥  
परिचारेण सेवया ॥  
भूषणोयं चीरकाषायादिस्तपस्विनां श्लाघ्योयं सामग्रीकलापो भोगसम्पर्केणापवित्रो नैव भवत्विति शेषः ॥  
समाहर्तुं ममेप्सितमिति क. ध. पाठः ॥  
ऋतोः कालः षोडशदिनानि तेषु अल्पोऽवशिष्टः ॥  

###### अरण्यपर्व \- अध्याय 096

### ॥  
श्रीः ॥  

## 3.96. अध्यायः 096

## विषयाः

धनयाचनाय श्रुतर्वादिनृपत्रयमुपगतेनागस्त्येन तद्धनानां समायव्ययतापरिज्ञानेन तैःसह इल्वलं प्रति गमनम् ॥1॥  

## पाठः



लोमश उवाच।  

ततो जगाम कौरव्य सोऽगस्त्यो भिक्षितुं वसु।  
श्रुतर्वाणं महीपालं यं वेदाभ्यधिकं नृपैः ॥  
स विदित्वा तु नृपतिः कुम्भयोनिमुपागतम्।  
विषयान्ते सहामात्यः प्रत्यगृह्णात्सुसत्कृतम् ॥  
तस्मै चार्घ्यं थान्यायमानीय पृथिवीपतिः।  
प्राञ्जलिः प्रयतो भूत्वापप्रच्छागमनेऽर्थिताम् ॥  


अगस्त्य उवाच।  

वित्तार्थिनमनुप्राप्तं विद्धि मां पृथिवीपते।  
थाशक्त्यविहिंस्यान्यान्संविभागं प्रयच्छ मे ॥  


लोमश उवाच।  

तत आयव्ययौ पूर्णो तस्मै राजा न्यवेदयत्।  
अतो विद्वन्नुपादत्स्व यदत्रव्यतिरिच्यते ॥  
तत आयव्ययौ दृष्ट्वा समौ सममतिर्द्विजः।  
सर्वथा प्राणिनां पीडामुपादानादमन्यत ॥  
स श्रुतर्वाणमादाय ब्रध्नश्वमगमत्ततः।  
स च तौ विषयस्यान्ते प्रत्यगृह्णाद्यथाविधि ॥  
तयोरर्ध्यं च पाद्यं च ब्रध्नश्वः प्रत्यवेदयत्।  
अनुज्ञाप्यच पप्रच्छ प्रयोजनमुपक्रमे।  
`वद कामं मुनिश्रेष्ठ धन्योस्म्यागमनेन ते' ॥  


अगस्त्य उवाच।  

वित्तकामाविह प्राप्तौ विद्ध्यावां पृथिवीपते।  
यथाशक्त्यविहिंस्यान्यान्संविभागं प्रयच्छ नौ ॥  


लोमश उवाच।  

तत आयव्ययौ पूर्णौ ताभ्यां राजा न्यवेदयत्।  
अतो ज्ञात्वा तु गृह्णीतं यदत्रव्यतिरिच्यते ॥  
तत आयव्ययौ दृष्ट्वासमौ सममतिर्द्विजः।  
सर्वथा प्राणिनां पीडामुपादानादमन्यत ॥  
पौरुकुत्सं ततो जग्मुस्त्रसदस्युं महाधनम्।  
अगस्त्यश्च श्रुतर्वा च ब्रध्नश्वश्च महीपतिः ॥  
त्रसदस्युस्तु तान्दृष्ट्वा प्रत्यगृह्णाद्यथाविधि।  
अभिगम्य महाराज विषयान्ते महामनाः ॥  
अर्चयित्वा यथान्यायमैक्ष्वाको राजसत्तमः।  
समस्तांश्च ततोऽपच्छत्प्रयोजनमुपक्रमे ॥  


अगस्त्य उवाच।  

वित्तकामानिह प्राप्तान्विद्धि नः पृथिवीपते।  
यथाशक्त्यवीहिंस्यान्यान्संविभागं प्रयच्छ नः ॥  


लोमश उवाच।  

तत आयव्ययौ पूर्णौ तेषां राजा न्यवेदयत्।  
एतज्ज्ञात्वा ह्युपादद्ध्वं यदत्रव्यतिरिच्यते ॥  
तत आयव्ययौ दृष्ट्वासमौ सममतिर्द्विजः।  
सर्वथा प्राणिनां पीडामुपादानादमन्यत ॥  
ततः सर्वे समेत्याथ ते नृपास्तं महामुनिम्।  
इदमूचुर्महाराज समवेक्ष्य परस्परम् ॥  
अयं वै दानवो ब्रह्मन्निल्वलो वसुमान्भुवि।  
तमतिक्रम्य सर्वेऽद्यवयं चार्तामहे वसु ॥  


लोमश उवाच।  

तेषां तदासीदुचितमिल्वलस्यैव भिक्षणम्।  
ततस्ते सहिता राजन्निल्वलं समुपाद्रवन् ॥  

## टिप्पणयः

विषयान्ते देशसीमान्ते ॥  
आगमने निमित्तभूतां अर्थिताम्।  
किमिच्छन्नागतोसीति पप्रच्छेत्यर्थः ॥  
उपादानात् धनग्रहणात् ॥  
वाध्र्यश्वमगमत्तत इति क. ध. पाठः ॥  
उपक्रमे आगमने ॥  
नौ आवाभ्याम् ॥  
वसुमान् धनवान् ॥  

###### अरण्यपर्व \- अध्याय 097

### ॥  
श्रीः ॥  

## 3.97. अध्यायः 097

## विषयाः

इल्वलेनागस्त्याय मेषीकृतवातापिमांसपरिवेषणम् ॥1॥  
इल्वलेन वातापेराह्नानेऽगस्त्येन स्वेन तस्य जीर्णीकरणोक्ति ॥2॥  
भीतेनेल्वलेनागस्त्याय धनदानपूर्वकं तज्जिधांसया तदनुगमनम् ॥3॥  
अगस्त्येन हुङ्कारेणेल्वलस्य भस्मीकरणपूर्वकं लोपामुद्रायै बहुधनदानेन तस्यां गुणवदेकापत्योत्पादनम् ॥4॥  

## पाठः



लोमश उवाच।  

इल्वलस्तान्विदित्वा तु महर्षिसहितान्नृपान्।  
उपस्थितान्सहामात्यो विषयान्ते ह्यपूजयत् ॥  
तेषां ततोऽसुरश्रेष्ठस्त्वातिथ्यमकरोत्तदा।  
सुसंस्कृतेन कौरव्य भ्रात्रा वातापिना तदा ॥  
ततो राजर्षयः सर्वे विषण्णा गतचेतसः।  
वातापिं संस्कृतं दृष्ट्वा मेषभूतं महासुरम् ॥  
अथाब्रवीदगस्त्यस्तान्राजर्षीनृषिसत्तमः।  
विषादो वो न कर्तव्यो ह्यहं भोक्ष्ये महासुरम् ॥  
धुर्यासनमथासाद्य निषसाद महानृषिः।  
तं पर्यवेषद्दैत्येन्द्र इल्वलः प्रहसन्निव ॥  
अगस्त्य एव कृत्स्नं तु वातापिं बुभुजे ततः।  
`बह्वन्नाशापि ते मेऽस्तीत्यवदद्भक्षयन्स्वयम्' ॥  
भुक्तवत्यसुरोऽह्वानमकरोत्तस्य चेल्वलः।  
`वातापे प्रतिबुध्यस्व दर्शयन्बलतेजसी।  
तपसा दुर्जयो यावदेष त्वां नातिवर्तते ॥  
ततस्तस्योदरं भेत्तुं वातापिर्वेगमाहरत्।  
तमबुध्यत तेजस्वी कुम्भयोनिर्महातपाः ॥  
स वीर्यात्तपसोग्रस्तु ननर्द भगवानृषिः।  
एष जीर्णोसि वातापे मया लोकस्य शान्तये ॥  
इत्युक्त्वा स्वकराग्रेण उदरं समताडयत्।  
त्रिरेवं प्रतिसंरब्धस्तेजसा प्रज्वलन्निव'॥  
ततो वायुः प्रादुरभूदधस्तस्य महात्मनः।  
शब्देन महता तात गर्जन्निव यथा घनः ॥  
वातापे निष्क्रमस्वेति पुनः पुनरुवाच ह।  
तं प्रहस्याब्रवीद्राजन्नगस्त्यो मुनिसत्तमः।  
कुतो निष्क्रमितुं शक्तो मया जीर्णस्तु सोसुरः ॥  
इल्वलस्तु विषण्णोऽभूद्दृष्ट्वा जीर्णं महासुरम्।  
प्राञ्जलिश्च सहामात्यैरिदं वचनमब्रवीत्।  
किमर्थमुपयाताः स्थ ब्रूत किं करवाणि वः ॥  
प्रत्युवाच ततोऽगस्त्यः प्रहसन्निल्वलं तदा।  
ईशोस्यसुर विद्मस्त्वां वयं सर्वे धनेश्वरम् ॥  
एते च नातिधनिनो धनाशा महती मम।  
यथाशक्त्यविहिंस्यान्यान्संविभागं प्रयच्छ नः ॥  
ततोऽवमत्य तमृषिमिल्वलो वाक्यमब्रवीत्।  
दित्सितं यदि वेत्सि त्वन्ततो दास्यामि ते वसु ॥  


अगस्त्य उवाच।  

गवां दशसहस्राणि राज्ञामेकैकशोऽसुर।  
तावदेव सुवर्णस्य दित्सितं ते महासुर ॥  
मह्यं ततो वै द्विगुणं रथश्चैव हिरण्मयः।  
मनोजवौ वाजिनौ च दित्सितं ते महासुर ॥  


`लोमश उवाच।  

उल्वलस्तु मुनिं प्राह सर्वमस्ति यथाऽऽत्थ माम्।  
सर्वमेतत्प्रदास्यामि हिरण्यं गाश्च यद्धनम्।  
रथं तु यदवोचो मां नैतं विद्म हिरण्मयम् ॥  


आगस्त्य उवाच।  

न मे वागनृता काचिदुक्तपूर्वा महाऽसुर।  
विज्ञायतां रथः साधु व्यक्तमस्ति हिरण्मयः ॥  


लोमश उवाच।  

विज्ञायमानः स रथः कौन्तेयासीद्धिरण्मयः'।  
ततः प्रव्यथितो दैत्यो ददावभ्यधिकं वसु ॥  
विवाजी च सुवाजी च तस्मिन्युक्तौ रथे हयौ।  
ऊहतुः स वसूनाशु तावगस्त्याश्रमं प्रति।  
सर्वान्राज्ञः सहागस्त्यान्निमेषादिव भारत ॥  
`इल्वलस्त्वनुगम्यैनमगस्त्यं हन्तुमैच्छत।  
भस्म चक्रे महातेजा हुङ्कारेण महाऽसुरम्' ॥  
अगस्त्येनाभ्यनुज्ञाता जग्मू राजर्षयस्तदा।  
कृतवांश् मुनिः सर्वं लोपामुद्राचिकीर्षितम् ॥  


लोपामुद्रोवाच।  

कृतवानसि तत्सर्वं भगवन्मम काङ्क्षितम्।  
उत्पादय सकृन्मह्यमपत्यं वीर्यवत्तरम् ॥  


अगस्त्य उवाच।  

तुष्टोऽहमस्मि कल्याणि तव वृत्तेन शोभने।  
विचारणामपत्ये तु तव वक्ष्यामि तां शृणु ॥  
सहस्रं तेऽस्तु पुत्राणआं शतं वा तत्समं तव।  
दश वा शततुल्याः स्युरेको वाऽपि सहस्रजित् ॥  


लोपामुद्रोवाच।  

सहस्रसम्मितः पुत्र एकोप्यस्तु तपोधन।  
एको हि बहुभिः श्रेयान्विद्वान्साधुरसाधुभिः ॥  
स तथेति प्रतिज्ञाय तया समगमन्मुनिः।  
समये समशीलिन्या श्रद्धावान्श्रद्दधानया ॥  
तत आधाय गर्भं तमगमद्वनमेव सः।  
तस्मिन्वनगते गर्भो ववृधे सप्त शारदान् ॥  
सप्तमेऽब्दे गते चापि प्राच्यवत्स महाकविः।  
ज्वलन्निव प्रभावेन दृढस्युर्नाम भारत ॥  
साङ्गोपनिषदान्वेदाञ्जपन्नेव महातपाः।  
तस्य पुत्रोऽभवदृषेः स तेजस्वी महानृषिः ॥  
स बाल एवतेजस्वी पितुस्तस्य निवेशने।  
इध्मानां भारमाजह्रे इध्मवाहस्ततोऽभवत् ॥  
तथायुक्तं तु तं दृष्ट्वा मुमुदे स मुनिस्तदा।  
एवं स जनयामास भारतापत्यमुत्तमम्।  
लेभिरे पितरश्चास्य लोकान्राजन्यथेप्सितान् ॥  
अगस्त्यस्याश्रमश्चायमत ऊर्ध्वं विशाम्पते।  
ख्यातो भुवि महाराज तेजसा तस्य धीमतः ॥  
प्राह्लादिरेवं वातापिर्ब्रह्मघ्नो दुष्टचेतनः।  
एवं विनाशितो राजन्नगस्त्येन महात्मना।  
तस्यायमाश्रमो राजन्रमणीयैर्गुणैर्युतः ॥  
एषा भागीरथी पुण्या देवगन्धर्वसेविता।  
वातेरिता पताकेव विराजति नभस्तले ॥  
प्रतार्यमाणा कूटेषु यथा निम्नेषु नित्यशः।  
शिलातलेषु सन्त्रस्ता पन्नगेन्द्रवधूरिव ॥  
दक्षिणां वै दिशं सर्वां प्लावयन्ती च मातृवत्।  
पूर्वं शम्भोर्जटाभ्रष्टा समुद्रमहिषी प्रिया।  
अस्यां नद्यां मुपुण्यायां यथेष्टमवगाह्यताम् ॥  

## टिप्पणयः

ईप्सितं यदिह ब्रूहि तद्धि दास्यामि ते वसु इति क. पाठः दित्सितं मया युष्मभ्यं दातुमिष्टम् ॥  
प्रच्यवदुदरान्निर्गतोऽभवदित्यर्थः ॥  
युक्तमध्ययनेध्यवाहनादौ ॥  
प्राह्लादिः प्रह्नादगोत्रोद्भवः ॥  

###### अरण्यपर्व \- अध्याय 098

### ॥  
श्रीः ॥  

## 3.98. अध्यायः 098

## विषयाः

युधिष्ठिरेण भृगुतीर्थगमनम् ॥1॥  
लोमशेन युधिष्ठिरम्प्रति परशुरामस्य दाशरथिरामेण तेजोहरणप्रकारकथनम् ॥2॥  
तथापरशुरामस्य पितृनिदेशाद्भृगुतीर्थनिमज्जनेन पुनस्तेजोलाभकथनम् ॥3॥  

## पाठः



\[लोमश उवाच।  

युधिष्ठिर निबोधेदं त्रिषु लोकेषु विश्रुतम्।  
भृगोस्तीर्थं महाराज महर्षिगणसेवितम् ॥  
यत्रोपस्पृष्टवान्रामो हृतन्तेजस्तदाप्तवान्।  
अत्र त्वम्भ्रातृभिः सार्धं कृष्णया चैव पाण्डव ॥  
दुर्योधनहृतन्तेजः पुनरादातुमर्हसि।  
कृतवैरेण रामेण यथा कचोपहृतं पुनः ॥  


वैशम्पायन उवाच।  

स तत्रभ्रातृभिश्चैव कृष्णया चैव पाण्डवः।  
स्नात्वा देवान्पितॄंश्चैव तर्पयामास भारत ॥  
तस्य तीर्थस्य रूपं वै दीप्ताद्दीप्ततरं बभौ।  
अप्रवृष्यतरश्चासीच्छात्रवाणां नरर्षभ ॥  
अपृच्छच्चैव राजेन्द्र लोमशं पाण्डुनन्दनः।  
भगवन्किमर्थं रामस्य हृतमासीद्वपुः प्रभो।  
कथं प्रत्याहृतञ्चैव एतदाचक्ष्व पृच्छतः ॥  


लोमश उवाच।  

शृणु रामस्य राजेन्द्र भार्गवस्य च धीमतः।  
जातो दशरथस्यासीत्पुत्रो रामो महात्मनः ॥  
विष्णुः स्वेन शरीरेण रावणस्य वधाय वै।  
पश्यामस्तमयोध्यायां जातं दाशरथिं ततः ॥  
ऋचीकनन्दनो राभो भार्गवो रेणुकासुतः।  
तस् दाशरथेः श्रुत्वा ररामस्याक्लिष्टकर्मणः ॥  
कौतूहलान्वितो रामस्त्वयोध्यामगमत्पुनः।  
जिज्ञासमानो रामस्य वीर्यं दाशरथेस्तदा ॥  
तं वै दशरथः श्रुत्वा वियान्तमुपागतम्।  
प्रेषयामास रामस्य रामं पुत्रं पुरस्कृतम् ॥  
स तमभ्यागतं दृष्ट्वा उद्यतास्त्रमवस्थितम्।  
प्रहसन्निव कोन्तेय रामो वचनमब्रवीत् ॥  
कृतकालं हि राजेन्द्र धनुरेतन्मया विभो।  
समारोपय यत्नेन यदि शक्नोषि पार्तिव ॥  
इत्युक्तस्त्वाह भगवंस्त्वं नाधिक्षेप्तुमर्हसि।  
नाहमप्यधमो धर्मे क्षत्रियाणां द्विजातिषु।  
इश्र्वाकूणां विशेषेण बाहुवीर्ये न कत्थनम् ॥  
तमेवं वादिनं तत्र रामो वचनमब्रवीत्।  
अलं वै व्यपदेशेन धनुरायच्छ राघव ॥  
ततो जग्राह रोषेण क्षत्रियर्षभमूदनम्।  
रामो दाशरथिर्दिव्यं हस्ताद्रामस्य कार्मुकम् ॥  
धनुरारोपयामास सलील इव भारत।  
ज्याशब्दमकरोच्चैव स्मयमानः स वीर्यवान्।  
तस्य शब्दस् भूतानि वित्रसन्त्यशनेरिव ॥  
अथाब्रवीत्तदा रामो रामं दाशरथिस्तदा।  
इदमारोपितं ब्र्हमन्किमन्यत्करवाणि ते ॥  
तस्य रामो ददौ दिव्यं जामदग्न्यो महात्मनः।  
शरमाकर्णदेशान्तमयमाकृष्यतामिति ॥  


लोमश उवाच।  

एतच्छ्रुत्वाऽब्रवीद्रामः प्रदीप्त इव मन्युना।  
श्रूयते क्षम्यते चैव दर्पपूर्णोसि भार्गव ॥  
त्वया ह्यधिगतं तेजः क्षत्रियेभ्यो विशेषतः।  
पितामहप्रसादेन तेन मां क्षिपसि ध्रुवम्।  
पश्य मां स्वेन रूपेण चक्षुस्ते वितराम्यहम् ॥  
ततो रामशरीरे वै रामः पश्यति भार्गवः।  
आदित्यान्सवसून्रुद्रान्साध्यांश्च समरुद्गणान् ॥  
पितरो हुताशनश्चैव नक्षत्राणि ग्रहास्तथा।  
गन्धर्वा राक्षसा यक्षा नद्यस्तीर्थानि यानि च ॥  
ऋषयो वालखिल्याश्च ब्र्हमभूताः सनातनाः।  
देवर्षयश्च कार्त्स्न्येन समुद्राः पर्वतास्तथा ॥  
वेदाश्च सोपनिषदो वषट्कारैः सहाध्वरैः।  
चेतोमन्ति च सामानि धनुर्वेदश्च भारत।  
मेघवृन्दानि वर्षाणि विद्युतश्च युधिष्ठिर ॥  
ततः स भगवान्विष्णुस्तं वै बाणं मुमोच ह।  
शुष्काशनिसमाकीर्णं महोल्काभिश्च भारत ॥  
पांसुवर्षेण महता मेघवर्षैश्च भूतलम्।  
भूमिकम्पैश्च निर्घातैर्नादैश्च विपुलैरपि ॥  
स रामं विह्वलं कृत्वा तेजश्चाक्षिप्य केवलम्।  
आगच्छज्ज्वलितो बाणो रामबाहुप्रचोदितः ॥  
स तु विह्वलतां गत्वा प्रतिलभ्य च चेतनाम्।  
रामः प्रत्यागतप्राणः प्राणमद्विष्णुतेजसम् ॥  
विष्णुना सोभ्यनुज्ञातो महेन्द्रमगमत्पुनः।  
भीतस्तु तत्रन्यवसद्ब्रीडितस्तु महातपाः ॥  
ततः संवत्सरेऽतीते हृतौजसमवस्थितम्।  
निर्मदं दुःखितं दृष्ट्वा पितरो राममब्रुवन् ॥  
न वै सम्यगिदं पुत्र विष्णुमासाद्य वैकृतम्।  
स हि पूज्यश्च मान्यश्च त्रिषु लोकेषु सर्वदा ॥  
गच्छ पुत्रनदीं पुण्यां वधूसरकृताह्वयाम्।  
तत्रोपस्पृश्य तीर्थेषु पुनर्वपुरवाप्स्यसि ॥  
दीप्तोदं नाम तत्तीर्थं यत्रते प्रतितामहः।  
भृगुर्देवयुगे राम तप्तवानुत्तमं तपः ॥  
तत्तथा कृतवान्रामः कौन्तेय वचनात्पितुः।  
प्राप्तवांश्च पुनस्तेजस्तीर्थेऽस्मिन्पाण्डुनन्दन ॥  
एतदीदृशकं तात रामेणाक्लिष्टकर्मणा।  
प्राप्तमासीन्महाराज विष्णुमासाद्य वै पुरा ॥  
इति श्रीमन्महाभारते अरण्यपर्वणि तीर्थयात्रापर्वणि अष्टनवतितमोऽध्यायः ॥98॥  

## टिप्पणयः

रामो जामदग्यः।  
हृतं दाशरथिरमेण ॥  
तस्य युधिष्ठिरस्य।  
तीर्थस् तीर्थे स्नातस्य ॥  
वषुः तेजः ॥  
दाशरथेः।  
कर्मणि षष्ठी ॥  
व्यपदेशेन उक्त्या ॥  
चेतोमन्ति चेतनावन्ति।  
आर्षं पदत्वप्रयुक्तं रुत्वम्।  
चेतस्वन्तीत्यपेक्षितम् ॥  

###### अरण्यपर्व \- अध्याय 099

### ॥  
श्रीः ॥  

## 3.99. अध्यायः 099

## विषयाः

वृत्रासुरनिपीडितशकादिभिर्ब्रह्मवचनाद्वज्रनिर्माणाय दधीचम्प्रति तच्छरीरास्थिप्रार्थनम् ॥1॥  
त्वष्ट्रा दधीचास्थिभिर्वज्रायुधनिर्माणम् ॥2॥  

## पाठः



युधिष्ठिर उवाच।  

भूय एवाहमिच्छामि महर्षेस्तस्य धीमतः।  
कर्मणां विस्तरं श्रोतुमगस्त्यस्य द्विजात्तम ॥  


लोमश उवाच।  

शृणु राजन्कथां दिव्यामद्भुतामतिमानुषीम्।  
अगस्त्यस्य महाराज प्रभावममितौजसः ॥  
आसन्कृतयुगे घोरा दानवा युद्धदुर्मदाः।  
कालकेया इतिख्याता गणाः परमदारुणाः ॥  
ते तु वृत्रं समाश्रित्य नानाप्रहरणोद्यताः।  
समन्तात्पर्यधावन्त महेन्द्रप्रमुखान्सुरान् ॥  
ततो वृत्रवधे यत्नमकुर्वंस्त्रिदशाः पुरा।  
पुरन्दरं पुरस्कृत्य ब्रह्माणमुपतस्थिरे ॥  
कृताञ्जलींस्तु तान्सर्वान्परमेष्ठीत्युवाच ह।  
विदितं मे सुराः सर्वं यद्वः कार्यं चिकीर्षितम् ॥  
तमुपायं प्रवक्ष्यामि यथा वृत्रं वधिष्यथ।  
दधीच इतिविख्यातो महानृषिरुदारधीः ॥  
तं गत्वा सहिताः सर्वेवरं वै सम्प्रयाचत।  
स वो दास्यति धर्मात्मा सुप्रीतेनान्तरात्मना ॥  
स वाच्यः सहितैः सर्वैर्भवद्भिर्जयकाङ्क्षिभिः।  
स्वान्यस्थीनि प्रयच्छेति त्रैलोक्यस् हिताय वै ॥  
स शरीरं समुत्सृज्य स्वान्यस्थीनि प्रदास्यति।  
तस्यास्थिभिर्महाघोरं वज्रं संस्क्रियतां दृढम् ॥  
महच्छत्रुहणं घोरं ष़डश्चं भीमनिःस्वनम्।  
तेन वज्रेण वै वृत्रं वधिष्यति शतक्रतुः ॥  
एतद्वः सर्वमाख्यातं तस्माच्छीघ्रं विधीयताम्।  
एवमुक्तास्ततो देवा अनुज्ञाप्य पितामहम् ॥  
नारायणं पुरस्कृत्य दधीचस्याश्रमं ययुः।  
सरस्वत्याः परे पारे नानाद्रुमलतावृतम् ॥  
षट्पदोद्गीतनिनदैर्विघुष्टं सामगैरिव।  
पुंस्कोकिलरवोन्मिश्रं जीवञ्जीवकनादितम् ॥  
महिषैश्च वराहैश्च सृमरैश्चमरैरपि।  
तत्र तत्रानुचरितं शार्दूलभयवर्जितैः ॥  
करेणुभिर्वारणैश्च प्रभिन्नकरटामुखैः।  
सरोवगाढैः क्रीडद्भिः समन्तादनुनादितम् ॥  
सिंहव्याघ्रैर्महानादान्नदद्भिरनुनादितम्।  
अपरैश्चापि संलीनैर्गुहाकन्दरशायिभिः ॥  
तेषु तेष्ववकाशेषु शोभितं सुमनोरमम्।  
त्रिविष्टपसमप्रख्यं दधीचाश्रममागमन् ॥  
तत्रापश्यन्दधीचं ते दिवाकरसमद्युतिम्।  
जाज्वल्यमानं वपुषा यथा साक्षात्पितामहम् ॥  
तस्य पादौ सुरा राजन्नभिवाद्य प्रणम्य च।  
अयाचन्त वरं सर्वे यथोक्तं परमेष्ठिना ॥  
ततो दधीचः परमप्रतीतः सुरोत्तमांस्तानिदमभ्युवाच।  
करोमि यद्वो हितमद्य देवाः स्वं चापि देहंस्वयमुत्सृजामि ॥  
स एवमुक्त्वा द्विपदांवरिष्ठः प्राणान्वशी स्वान्सहसोत्ससर्ज।  
ततः सुरास्ते जगृहुः परासो\- रस्थीनि तस्याथ यथोपदेशम् ॥  
प्रहृष्टरूपाश्च जयाय देवा\- स्त्वष्टारमागम् तमर्थमूचुः।  
त्वष्टा तु तेषां वचनं निशम्य प्रहृष्टरूपः प्रयतः प्रयत्नात् ॥  
चकार वज्रं भृशमुग्ररूपं कृत्वा च शक्रं स उवाच हृष्टः।  
अनेन वज्रप्रवरेण देव भस्मीकुरुष्वाद्य सुरारिमुग्रम् ॥  
ततो हतारिः सगणः सुखं वै प्रशाधिकृत्स्नं त्रिदिवं दिविष्ठः।  
त्वष्ट्रा तथोक्तस्तु पुरन्दरस्त\- द्वज्रं प्रहृष्टः प्रयतो ह्यगृह्नात् ॥  
इति श्रीमन्महाभारते अरण्यपर्वणि तीर्थयात्रापर्वणि एकोनशततमोऽध्यायः ॥99॥  

## टिप्पणयः

कालेया इति विख्याता इति क. पाटः ॥  
सवो दास्यति ईप्सितमिति शेषः .।  
षडश्रं षट्रकोणम् ॥  
करेणुभिर्हस्तिनीभिः प्रभिन्नं मदस्राविकरटामदोद्भेदस्थानं गण्डस्थलैकदेशस्तस्य मुखमुपरिभागो तेषा तैः ॥  
त्रिविष्टपसमप्रख्य स्वर्गतुल्यप्रकाशम् ॥  
परासोः गतप्राणस्य ॥  

###### अरण्यपर्व \- अध्याय 100

### ॥  
श्रीः ॥  

## 3.100. अध्यायः 100

## विषयाः

इन्द्रेण वृत्रहननम् ॥1॥  
ततो देवगणाभिपीडनात्समुद्रं प्रविष्टैदैत्यैर्जगद्विनाशनाध्यवसायः ॥2॥  

## पाठः



लोमश उवाच।  

ततः स वज्री बलभिद्दैवतैरभिरक्षितः।  
आससाद ततो वृत्रं स्थितमावृत्य रोदसी ॥  
कालकेयैर्महाकायै समन्तादभिरक्षितम्।  
समुद्यतप्रहरणैः सशृङ्गैरिव पर्वतैः ॥  
ततो युद्धं समभवद्देवानां दानवैः सह।  
मुहूर्तं भरतश्रेष्ठ लोकत्रासकरं महत् ॥  
उद्यतप्रतिविद्धानां स्वङ्गानां वीरबाहुभिः।  
आसीत्सुतुमुः शब्दः शरीरेष्वभिपात्यताम् ॥  
शिरोभिः प्रपतद्भिश्चाप्यन्तरिक्षान्महीतलम्।  
तालैरिव महाराज वृन्ताद्भ्रष्टैरदृश्यत ॥  
ते हेमकवचा भूत्वा कालेयाः परिघायुधाः।  
त्रिदशानभ्यवर्तन्त दावदग्धा इवाद्रयः ॥  
तेषां वेगवतां वेगं सहितानां प्रधावताम्।  
न शेकुस्त्रिदशाः सोढुं ते भग्नाः प्राद्रवन्भयात् ॥  
तान्दृष्ट्वा द्रवतो भीतान्सहस्राक्षः पुरन्दरः।  
वृत्रे विवर्धमाने च कश्मलं महदाविशत् ॥  
तं शक्तं कश्मलाविष्टं दृष्ट्वा विष्णुः सनातनः।  
जगाम शरणं शीघ्रं तं तु नारायणं प्रभुम् ॥  
तं शक्रं कश्मलाविष्टं दृष्ट्वा विष्णुः सनातनः।  
स्वतेजो व्यदधच्छक्रे बलमस्य विवर्धयन् ॥  
विष्णुना गोपितं शक्रं दृष्ट्वादेवगणास्ततः।  
स्वं स्वन्तेजः समादध्युस्तथा ब्रह्मर्षयोऽमलाः ॥  
स समाप्यायितः शक्रो विष्णुना दैवतैः सह।  
ऋषिभिश्च महाभागैर्बलवान्समपद्यत ॥  
ज्ञात्वा बलस्थं त्रिदशाधिपं तु ननाद वृत्रो महतो निनादान्।  
तस् प्रणादेन धरा दिशश्च खं द्यौर्नगाश्चापि चचाल सर्वम् ॥  
ततो महेन्द्रः परमाभितप्तः श्रुत्वा रवं घोररूपं महान्तम्।  
भये निमग्नस्त्वरितो मुमोच वज्रं महत्तस्य वधाय राजन् ॥  
स चक्रवज्राभिहतः पपात महासुरः काञ्चनमाल्यधारी।  
यथा महाशैलवरः पुरस्ता\- त्स मन्दरो विष्णुकराद्विमुक्तः ॥  
तस्मिन्हते दैत्यवरे भयार्तः शक्रः प्रदुद्राव सरः प्रवेष्टुम्।  
वज्रं न मेने स्वकराद्विमुक्तं वृत्रं भयाच्चापि हतं न मेने ॥  
सर्वे च देवा मुदिताः प्रहृष्टा महर्षयश्चन्द्रमभिष्टुवन्तः।  
`वृत्रं हतं सन्ददृशुः पृथिव्यां वज्राहतं शैलमिवावदीर्णम् ॥  
सर्वांश्च दैत्यांस्त्वरिताः समेत्य जघ्नुः सुरा वृत्रवधाभितप्तान्।  
ते वध्यमानास्त्रिदशैः समेतैः समुद्रमेवाविविशुर्भयार्ताः ॥  
प्रविश्य चैवोदधिमप्रमेयं झषाकुलं नक्रसमाकुलं च।  
तदा स्म मन्त्रं सहिताः प्रचक्रु\- स्त्रैलोक्यनाशार्थमभिप्रयत्नात् ॥  
तत्रस्म केचिन्मतिनिश्चयज्ञा\- स्तांस्तानुपयानुपवर्णयन्ति।  
तेषां तु तत्रक्रमकालयोगा\- द्धोरा मतिश्चिन्तयतां बभूव ॥  
ये सन्ति विद्यातपसोपपन्ना\- स्तेषां विनाशः प्रथमं तु कार्यः।  
लोका हि सर्वे तपसा ध्रियन्ते तस्मात्त्वरध्वं तपसः क्षयाय ॥  
येसन्ति केचिच्च वसुन्धरायां तपस्विनो धर्मविदश् तज्ज्ञाः।  
तेषां वधः क्रियतां क्षिप्रमेव तेषु प्रनष्टेषु जगत्प्रनष्टम् ॥  
एवं हि सर्वे गतबुद्धिभावा जगद्विनाशे परमप्रहृष्टाः।  
दुर्गं समाश्रित्य महोर्मिमन्तं रत्नाकरं वरुणस्यालयं स्म ॥  
इति श्रीमन्महाभारते अरण्यपर्वणि तीर्थयात्रापर्वणि शततमोऽध्यायः ॥100॥  

## टिप्पणयः

रोदसी द्यावापृथिव्यौ ॥  
तालैस्तालफलैः ॥  
व्यदधत् निहितवान् ॥  
बलस्थं बलवन्तम् ॥  
हतमपि वृत्रं भयात् न हतमिव मेने ॥  
ध्रियन्ते जीवन्ति ॥  
वृद्धिभावाः प्राप्तधीनिश्चयाः।  
वरुणस्यालयं समुद्रम् ॥  

###### अरण्यपर्व \- अध्याय 101

### ॥  
श्रीः ॥  

## 3.101. अध्यायः 101

## विषयाः

समुद्रान्तर्हितैर्दैत्यै रात्रौरात्रौ बहिर्निर्गत्याश्रमेषु ऋषिगणेषु निहतेषु देवगणैर्नारायणस्य शरणीकरणम् ॥1॥  

## पाठः



लोमश उवाच।  

समुद्रं ते समाश्रित्य वरुणं निधमम्भसः।  
कालेयाः सम्प्रवर्तन्त त्रैलोक्यस्य विनाशने ॥  
ते रात्रौ समभिक्रुद्धा भक्षयन्ति सदा मुनीन्।  
आश्रमेषु च ये सन्ति पुण्येष्वायतनेषु च ॥  
वसिष्ठस्याश्रमे विप्रा भक्षितास्तैर्दुरात्मभिः।  
अशीतिः शतमष्टौ च नव चान्ये तपस्विनः ॥  
च्यवनस्याश्रमं गत्वा पुण्यं द्विजनिषेवितम्।  
फलमूलाशनानां हि मुनीनां भक्षितं शतम् ॥  
एवं रात्रौ स्म कुर्वन्ति विविशुश्चार्णवं दिवा।  
`कालेयास्ते दुरात्मानो भक्षयन्तस्तपोधनान्' ॥  
भरद्वाजाश्रमे चैव नियता ब्र्हमचारिणः।  
वाय्वाहाराम्बुभक्षाश्च विंशतिः सन्निषूदिताः ॥  
एवं क्रमेण सर्वांस्तानाश्रमान्दानवास्तदा।  
निशायां परिबाधन्ते समुद्राम्बुबलाश्रयात्।  
कालोपसृष्टाः कालेया घ्नन्तो द्विजगणान्बहून् ॥  
न चैनानन्वबुध्यन्त मनुजा मनुजोत्तम।  
एवं प्रवृत्तान्दैत्यांस्तांस्तापसेषु तपस्विषु ॥  
`क्षयाय जगतः क्रूराः पर्यटन्ति स्म मेदिनीम् ॥  
प्रभाते समदृश्यन्त नियताहारकर्शिताः।  
महीतलस्था मुनयः शरीरैर्गतजीवितैः ॥  
क्षीणमांसैर्विरुधिरैर्विमज्जान्त्रैर्विसन्धिभिः।  
आकीर्णैराचिता भूमिः शङ्खानामिव राशिभिः ॥  
लशैर्विप्रविद्धैश्च स्रुवैर्भग्नैस्तथैव च।  
विकीर्णैरग्निहोत्रैश्च भूर्बभूव समावृता ॥  
निःस्वाध्यायवपट्कारं नष्टयज्ञोत्सवक्रियम्।  
जगदासीन्निरुत्साहं कालेयभयपीडितम् ॥  
एवं सङ्क्षीयमाणाश्च मानवा मनुजेश्वर।  
आत्मत्राणपपा भीताः प्राद्रवन्त दिशो भयात् ॥  
केचिद्गुहाः प्रविविशुर्निर्भरांश्चापरे श्रिताः।  
अपरे मरणोद्विग्ना भयात्प्राणान्समुत्सृजन् ॥  
केचिदत्रमहेष्वासाः शूराः परमहर्षिताः।  
मार्गमाणआः परं यत्नं दानवानां प्रचक्रिरे ॥  
न चैतानधिजग्मुस्ते समुद्रं समुपाश्रितान्।  
श्रमं जग्मुश्च परममाजग्मुः क्षयमेव च ॥  
जगत्युपशमं याते नष्टयज्ञोत्सवक्रिये।  
आजग्मुः परमामार्तिं त्रिदशा मनुजेश्वर ॥  
समेत्य समहेन्द्राश्च भयान्मन्त्रं प्रचक्रिरे ॥  
शरण्यं शरणं देवं नारायणमजं विभुम्।  
तेऽभिगम्य नमस्कृत्य वैकुण्ठमपराजितम्।  
ततो देवाः समस्तास्ते तदोचुर्मधुसूदनम् ॥  
त्वन्नः स्रष्टा च भर्ता च हर्ता च जगतः प्रभो।  
त्वया सृष्टमिदं विश्वं यच्चेङ्गं यच्च नेङ्गति।  
`त्वय्येव पुण्डरीकाक्ष पुनस्तत्प्रविलीयते' ॥  
त्वया भूमिः पुरा नष्टा समुद्रात्पुष्करेक्षण।  
वाराहं वपुराश्रित्यजगदर्थे समुद्धृता ॥  
आदिदैत्यो महावीर्यो हिरण्यकशिपुः पुरा।  
नारसिंहं वपुः कृत्वा सूदितः पुरुषोत्तम ॥  
अवध्यः सर्वभूतानां बलिश्चापि महासुरः।  
वामनं वपुराश्रित्य त्रैलोक्याद्धंशितस्त्वया ॥  
असुरश्च महेष्वासो जम्भ इत्यभिविश्रुतः।  
यज्ञक्षोभकरः क्रूरस्त्वयैव विनिपातितः ॥  
एवमादीनि कर्माणि येषां सङ्ख्या न विद्यते।  
अस्माकं भयभीतानां त्वं गतिर्मधुसूदन ॥  
तस्मात्त्वां देवदेवेश लोकार्थं ज्ञापयामहे।  
रक्ष लोकांश्च देवांश्च शक्रं च महतो भयात्।  
`शरणागतसन्त्राणे त्वमेकोऽसि दृढव्रतः' ॥  
इति श्रीमन्महाभारते अरण्यपर्वणि तीर्थयात्रापर्वणि एकाधिकशततमोऽध्यायः ॥101॥  

## टिप्पणयः

\-\-\-निश्चित्यैवमसुरा वज्रसंहारदुःखिता इति क. पाठः. \-\-\-\- कालायाः कश्यपभार्यायाः पुत्राः ॥1॥  
सृष्टाः मृत्युना ग्रस्ताः ॥  
दानवानां वधायेति शेषः ॥  
इङ्गति चलतीति इङ्गं पचाद्यच् जङ्गमम्।  
नेङ्गति स्थावरम् ॥  

###### अरण्यपर्व \- अध्याय 102

### ॥  
श्रीः ॥  

## 3.102. अध्यायः 102

## विषयाः

विष्णुना समुद्रान्तर्हितदैत्यनिधने समुद्रशोपणस्योपायत्वं ज्ञापितैर्देवैर्ब्रह्मलोकगमनम् ॥1॥  
ब्रह्मचोदनया देवैरगस्त्यमेत्य सागरशोषणप्रार्थनम् ॥2॥  

## पाठः



देवा ऊचुः।  

तव प्रसादाद्वर्धन्ते प्रजाः सर्वाश्चतुर्विधाः।  
ता भाविता भावयनति हव्यकव्यैर्दिवौकसः ॥  
लोका ह्येवं विवर्धन्ते ह्यन्योन्यं समुपाश्रिताः।  
त्वत्प्रसादान्निरुद्विग्नास्त्वयैव परिरक्षिताः ॥  
इदं च समनुप्राप्तं लोकानां भयमुत्तमम्।  
न च जानीम केनेति रात्रौ वध्यन्ति ब्राह्मणाः ॥  
क्षीणेषु च ब्राह्मणेषु पृथिवी क्षयमेष्यति।  
तत पृथिव्यां क्षीणायां त्रिदिवं क्षयमेष्यति ॥  
त्वत्प्रसादान्महाबाहो लोकाः सर्वे जगत्पते।  
विनाशं नाधिगच्छेयुस्त्वया वै परिरक्षिताः ॥  


विष्णुरुवाच।  

विदितं मे सुराः सर्वं प्रजानां क्षयकारणम्।  
भवतां चापि वक्ष्यामि शृणुध्वं विगतज्वराः ॥  
कालेया इति विख्याता गणाः परमदारुणाः।  
तैश्च वृत्रं समाश्रित्य जगत्सर्वं प्रमाथितम् ॥  
ते वृत्रं निहतं दृष्ट्वा सहस्राक्षेण धीमता।  
जीवितं परिरक्षन्तः प्रविष्टा वरुणालयम् ॥  
ते प्रविश्योदधिं घोरं नक्रग्राहसमाकुलम्।  
उत्सादार्थं लोकानां रात्रौ घ्नन्ति ऋषीनिह ॥  
न तु शक्याः क्षयं नेतुं समुद्राश्रयिणो हि ते।  
समुद्रस्य क्षये बुद्धिर्भवद्भिः सम्प्रधार्यताम् ॥  
`एतच्छ्रुत्वा वचो देवा विष्णुना समुदीरितम्।  
विष्णुमेव पुरस्कृत्यब्रह्माणं समुपस्थिताः ॥  
ततस्ते प्रणता भूत्वा तमेवार्धं न्यवेदयन्।  
सर्वलोकविनाशार्थं कालेया कृतनिश्चयाः ॥  
एषां तद्वचनं श्रुत्वा पद्मयोनिः सनातनः।  
उवाच परमप्रीतस्त्रिदशानर्थवद्वचः ॥  
विदितं मे सुराः सर्वे दानवानां विवेष्टितम्।  
मनुष्यादेश्च निधनं कालेयैः कालचोदितैः ॥  
क्षयस्तेपामनुप्राप्तः कालेनोपहताश्च ये।  
उपायं सम्प्रवक्ष्यामि समुद्रस्य विशोषणे ॥  
अगस्त्य इतिविग्व्यातो वारुणिः सुसमाहितः।  
तमुपागम्य सहिता इममर्थं प्रयाचत ॥  
स हि शक्तो महातेजाः क्षणात्पातुं महोदधिम्'।  
अगस्त्येन विना को हि शक्तोऽन्योऽर्णवशोपणे ॥  
अन्यथा हि न शक्यास्ते विना सागरशोपणम्।  
समुद्रे च क्षयं नीते कालेयान्निहनिष्यथ ॥  
एवं श्रुत्वा वचो देवा ब्रह्मणः परमेष्ठिनः।  
परमेष्ठिनमाज्ञाप्यअगस्त्यस्याश्रमं ययुः ॥  
तत्रापश्यन्महात्मानं वारुणिं दीप्ततेजसम्।  
उपास्यमानमृपिभिर्देवैरिव पितामहम् ॥  
तेऽभिगम्य महात्मानं मैत्रावरुणिमच्युतम्।  
आश्रमश्थं तपोराशिं कर्मभिः स्वैस्तु तुष्टुवुः ॥  


देवा ऊचुः।  

नहुपेणाभितप्तानां त्वं लोकानां गतिः पुरा।  
भ्रंशितश्च सुरैश्वर्याल्लोकार्थं लोककण्टकः ॥  
क्रोधात्प्रवृद्धस्तरणं भास्करस्य नभोगतः।  
वचस्तवानतिक्रामन्विन्ध्यः शैलो न वर्धते ॥  
तमसा चावृतेलोके मृत्युनाऽभ्यर्दिताः प्रजाः।  
त्वामेव नाथमासाद्य निर्वृतिं परमां गताः ॥  
अस्माकं भयभीतानां नित्यशो भगवान्गतिः।  
ततस्त्वार्ताः प्रयाचामो वरं त्वां वरदो ह्यसि ॥  
इति श्रीमन्महाभारते अरण्यपर्वणि तीर्थयात्रापर्वणि द्व्यधिकशततमोऽध्यायः ॥102॥  

## टिप्पणयः

चतुर्विधाः सुरनरतिर्यक्स्थावराः।  
दिवौकसः देवान् ॥  
वारुणिं मैत्रावरुणपुत्रम् ॥  
कोधात्प्रवृद्धस्तरसा भास्करस्य नगोतम इति झ. पाठः ॥  

###### अरण्यपर्व \- अध्याय 103

### ॥  
श्रीः ॥  

## 3.103. अध्यायः 103

## विषयाः

लोमशेन युधिष्ठिरम्प्रति विन्ध्यगिरेरिवृद्धेरगस्त्येन तन्निरोधस् च हेतुकथनम् ॥1॥  
देवैः समुद्रशोषणं प्रार्थितेनागस्त्येन तैःसह समुद्रम्प्रति गमनम् ॥2॥  

## पाठः



युधिष्ठिर उवाच।  

किमर्थं सहसा विन्ध्यः प्रवृद्धः क्रोधमूर्च्छितः।  
एतदिच्छाम्यहं श्रोतुं विस्तरेण महामुने ॥  


लोमश उवाच।  

अद्रिराजं महाघोरं रमेरुं कनकपर्वतम्।  
उदयास्तमने भानुः प्रदक्षिणमवर्तत ॥  
तं तु दृष्ट्वा तथा विन्ध्य शैलः सूर्यमथाब्रवीत्।  
यथा हि मेरुर्भवता नित्यशः परिगम्यते ॥  
प्रदक्षिणश्च क्रियते मामेवं करु भास्कर।  
एवमुक्तस्ततः सूर्यः शैलेन्द्रं प्रत्यभापत ॥  
नाहमात्मेच्छया शैल करोम्येनं प्रदक्षिणम्।  
एष मार्गः प्रदिष्टो मे येनेदं निर्मितं जगत् ॥  
एवमुक्तस्ततः क्रोधात्प्रवृद्धः सहसाऽचलः।  
सूर्याचन्द्रमसोर्मार्गं रोद्धुमिच्छन्परन्तप ॥  
ततो देवाः सहिताः सर्व एव।  
सेन्द्राः समागम्य महाद्रिराजम्।  
निवारयामासुरुपायतस्तं न च स्म तेषां वचनं चकार ॥  
अथाभिजग्मुर्मुनिमाश्रमस्थं तपस्विनं धर्मभृतां वरिष्ठम्।  
अगस्त्यमत्यद्भुतवीर्यदीप्तं तं चार्थमूचुः सहिताः सुरास्ते ॥  
सूर्याचन्दर्मसोर्मार्गं नक्षत्राणां गतिं तथा।  
शैलराजो वृणोत्येप विन्ध्यः क्रोधवशानुगः ॥  
तं निवारयितुं शक्तो नान्यः कश्चिद्द्विजोत्तम।  
ऋते त्वां हि महाभाग तस्मादेनं निवारय ॥  
तच्छ्रुत्वा वचनं विप्रः सुराणां शैलमभ्यगात्।  
सोभिगम्याब्रवीद्विन्ध्यं सदारः समुपस्थितः ॥  
मार्गमिच्छाम्यहं दत्तं भवता पर्वतोत्तम।  
दक्षिणामभिगन्तास्मि दिशे कार्येण केनचित् ॥  
यावदागमनं मह्यं तावत्त्वं प्रतिपालय।  
निवृत्ते मयि शैलेन्द्र ततो वर्धस्व कामतः ॥  
एवं स समयं कृत्वाविन्ध्येनामित्रकर्शन।  
अद्यापि दक्षिणाद्देशाद्वारुणिर्न निवर्तते ॥  
विन्ध्योऽपितद्भयाद्राजन्कुञ्चिताङ्गो न वर्धते।  
अगस्त्यस्य प्रभावेण यन्मां त्वं परिपृच्छसि ॥  
कालेयास्तु यथा राजन्सुरैः सर्वैर्निषूदिताः।  
अगस्त्याद्वरमासाद्य तन्मे निगदतः शृणु ॥  
त्रिदशानां वचः श्रुत्वा मैत्रावरुणिरब्रवीत्।  
किमर्थमभियाता स्थ वरं मत्तः कमिच्छथ ॥  
एवमुक्तास्ततस्तेन देवता मुनिमब्रुवन्।  
`सर्वे प्राञ्जलयो भूत्वा पुरन्दरपुरोगमाः' ॥  
एवं त्वयोच्छाम कृतं हि कार्यं महार्णवं पीयमानं महात्मन्।  
ततो वधिष्याम सहानुबन्धा\- न्कालोपसृष्टान्सुरविद्विषस्तान् ॥  
त्रिदशानां वचः श्रुत्वा तथेति मुनिरब्रवीत्।  
करिष्ये भवतां कामं लोकानां च महत्सुखम् ॥  
एवमुक्त्वा ततोऽगच्छत्समुद्रं सरिताम्पतिम्।  
ऋषिभिश्च तपःसिद्धै सार्धं देवैश्च सुव्रत ॥  
मनुष्योरगगन्धर्वयक्षकिम्पुरुषास्तथा।  
अनुजग्मुर्महात्मानं द्रष्टुकानास्तदद्भुतम् ॥  
ततोऽभ्यगच्छन्सहिताः समुद्रं भीमनिःखनम्।  
नृत्यन्तमिव चोर्मीभिर्वल्गन्तमिव वायुना ॥  
हसन्तमिव फेनौघैः स्खलन्तं कन्दरेषु च।  
तानाग्राहसमाकीर्णं नानाद्विजगणान्वितम् ॥  
अगस्त्यसहिता देवाः सगन्धर्वमहारगाः।  
ऋषयश्च महाभागाः समासेदुर्महोदधिम् ॥  
इति श्रीमन्महाभारते अरण्यपर्वणि तीर्तयात्रापर्वणि त्र्यधिकशततमोऽध्यायः ॥103॥  

###### अरण्यपर्व \- अध्याय 104

### ॥  
श्रीः ॥  

## 3.104. अध्यायः 104

## विषयाः

अगस्त्येन समुद्रसलिले निपीते देवैर्दैत्यहननम् ॥1॥  
देवैः पुनरर्णवपूरणाय पीतोदकोत्सर्जनं प्रारिथितेनागस्त्येन तस् स्वेन जीर्णीकरणोक्तौ तदर्थं ब्रह्माणम्प्रति प्रार्थनम् ॥2॥  

## पाठः



लोमश उवाच।  

समुद्रं स समासाद्य वारुणिर्भगवानृषिः।  
उवाच सहितान्देवानृषींश्चैव समागतान् ॥  
एष लोकहितार्थं वै पिबामि वरुणालयम्।  
भवद्भिर्यदनुष्ठेयं तच्छीघ्रं संविधीयताम् ॥  
एतावदुक्त्वा वचनं मैत्रावरुणिरच्युतः।  
समुद्रमपिबत्क्रुद्धः सर्वलोकस्य पश्यतः ॥  
पीयमानं समुद्रं तं दृष्ट्वा सेन्द्रास्तदाऽमराः।  
विस्मयं परमं जग्मुः स्तुतिभिश्चाप्यपूजयन् ॥  
त्वं नस्त्राता विधाता च लोकानां लोकभावन।  
त्वत्प्रसादात्समुच्छेदं न गच्छेत्सामरं जगत् ॥  
स पूज्यमानस्त्रिदशैर्महात्मा गन्धर्वतूर्येषु नदत्सु सर्वशः।  
दिव्यैश्च पुष्पैरवकीर्यमाणो महार्णवं निःसलिलं चकार ॥  
दृष्ट्वा कृतन्निःसलिलं महार्णवं सुराः समस्ताः परमप्रहृष्टाः।  
प्रगृह्य दिव्यानिवरायुधानि तान्दानवाञ्जघ्रुरदीनसत्वाः ॥  
ते वध्यमानास्त्रिदशैर्महात्मभि\- र्महाबलैर्वेगिभिरुन्नदद्भिः।  
न सेहिरेवेगवतां महात्मनां वेगं तदा धारयितुं दिवौकसाम् ॥  
ते वध्यमानास्त्रिदशैर्दानवा भीमनिःस्वनाः।  
रचक्रु सुतुमुलं युद्धं मुहूर्तमिव भारत ॥  
ते पूर्वं तपसा दग्धा मुनिभिर्भावितात्मभिः।  
यतमानाः परं शक्त्या त्रिदशैर्विनिषूदिताः ॥  
तेहेमनिष्काभरणाः कुण्डलाङ्गदधारिणः।  
निहता बह्वशोभन्त पुष्पिता इव किंशुकाः ॥  
हतशेषास्ततः केचित्कालेया मनुजोत्तम।  
विदार्य वसुधां देवीं पातालतलमास्थिताः ॥  
निहतान्दानवान्दृष्ट्वा त्रिदशा मुनिपुह्गवम्।  
तुष्टुवुर्विविधैर्वाक्यैरिदं वचनमब्रुवन् ॥  
त्वत्प्रसादान्महाबाहो लोकैः प्राप्तं महत्सुखम्।  
त्वत्तेजसा च निहताः कालेयाः क्रूरविक्रमाः ॥  
पूरस्व महाबाहो समुद्रं लोकभावन।  
यत्त्वया सलिलं पीतं तदस्मिन्पुनरुत्सृज ॥  
एवमुक्तः प्रत्युवाच भगवान्मुनिपुङ्गवः।  
`तांस्तदा सहितान्देवानगस्त्यःसपुरन्दरान्' ॥  
जीर्णं तद्धि मया तोयमुपायोऽन्यः प्रचिन्त्यताम्।  
पूरणार्थं समुद्रस्य भवद्भिर्यत्नमास्थितैः ॥  
केतच्छ्रुत्वा तु वचनं महर्षेर्भावितात्मनः।  
विस्मिताश्च विषण्णाश्च बभूवुः सहिताः सुराः ॥  
परस्परमनुज्ञाप्यप्रणम्य मुनिपुङ्गवम्।  
प्रजाः सर्वा महाराज विप्रजग्मुर्यथागतम् ॥  
त्रिदशा विष्णुना सार्धमुपजग्मुः पितामहम्।  
पूरणार्थं समुद्रस्य मन्त्रयित्वा पुनः पुनः ॥  
ते धातारमुपागम्य त्रिदशाः सह विष्णुना।  
ऊचुः प्राञ्जलयः सर्वे सागरस्याभिपूरणम् ॥  
इति श्रीमन्महाभारते अरण्यपर्वणि तीर्थयात्रापर्वणि चतुरधिकशततमोऽध्यायः ॥104॥  

###### अरण्यपर्व \- अध्याय 105

### ॥  
श्रीः ॥  

## 3.105. अध्यायः 105

## विषयाः

ब्रह्मणा देवान्प्रति भगीरथेन समुद्रपूरणकथनम् ॥1॥  
युधिष्ठिरेण तत्प्रकारं पृष्टेन लोमशेन तदुपोद्धाततया सगरस्य भार्याद्वये पुत्रलाभप्रकाऱकथनम् ॥2॥  

## पाठः



लोमश उवाच।  

तानुवाच समेतांस्तु ब्रह्मा लोकपितामहः।  
`निर्ह्रादिन्या गिरा राजन्देवानाश्वासयंस्तदा' ॥  
गच्छध्वं विबुधाः सर्वे यथाकामं यथेप्सितम्।  
महता कालयोगेन प्रकृतिं यास्यतेऽर्णवः ॥  
ज्ञातींश्च कारणं कृत्वा महाराजो भगीथः।  
`पूरयिष्यति तोयौघैः समुद्रं निधिमम्भसाम्' ॥  
पितामहवचः श्रुत्वा सर्वे विबुधसत्तमाः।  
कालयोगं प्रतीक्षन्तो जग्मुश्चापि यथागतम् ॥  


युधिष्ठिर उवाच।  

कथं वै ज्ञातयोब्रह्मन्कारणं चात्र किं मुने।  
कथं समुद्रः पूर्णश्च भगीरथपरिश्रमात् ॥  
एतदिच्छाम्यहं श्रोतुं विस्तरेण तपोधन।  
कथ्यमानं त्वया विप्र राज्ञां चरितमुत्तमम् ॥  


वैशम्पायन उवाच।  

एवमुक्तस्तु विप्रेन्द्रो धर्मराज्ञा महात्मना।  
कथयामास माहात्म्यं सगरस्य महात्मनः ॥  


लोमश उवाच।  

इक्ष्वाकूणां कुले जातः सगरो नाम पार्थिवः।  
रूपसत्वबलोपेतः स चापुत्रः प्रतापवान् ॥  
स हैहयान्समुत्साद्य तालजङ्घांश्च भारत।  
वशे च कृत्वा राजन्यान्स्वराज्यमनुशिष्टवान् ॥  
तस्य भार्ये त्वभवतां रूपयौवनदर्पिते।  
वैदर्भी भरतश्रेष्ठ शैव्या च भरतर्षभ ॥  
सपुत्रकामो नृपतिस्तप्यते स्म महत्तपः।  
पत्नीभ्यां सह राजेन्द्र कैलासं गिरिमाश्रितः ॥  
स तप्यमानः सुमहत्तपोयोगसमन्वितः।  
आससाद महात्मानं त्र्यक्षं त्रिपुरमर्दनम् ॥  
शङ्करं भवमीशानं पिनाकिं शूलपाणिनम्।  
त्र्यम्बकं शिवमुग्रेशं बहुरूपमुमापतिम् ॥  
स तं दृष्ट्वैव वरदं पत्नीभ्यां सहितो नृपः।  
प्रणिपत्य महाबाहुः पुत्रार्थे समयाचत ॥  
तं प्रीतिमान्हरः प्राह सभार्यं नृपसत्तमम्।  
यस्मिन्वृतो मुहूर्तेऽहं त्वयेह नृपते वरम् ॥  
षष्टिः पुत्रसहस्राणि शूराः परमदर्पिताः।  
एकस्यां सम्भविष्यन्ति पत्न्यां नरवरोत्तम ॥  
ते चैवसर्वे सहिताः क्षयं यास्यन्ति पार्थिव।  
एको वंशधरः शूर एकस्यां सम्भविष्यति ॥  
एवमुक्त्वा तु तं रुद्रस्तत्रैवान्तरधीयत।  
स चापि सगरो राजा जगाम स्वं निवेशनम् ॥  
पत्नीभ्यां सहितस्तत्र होऽतिहृष्टमनास्तदा।  
`कालं शम्भुवरप्राप्तं प्रतीक्षन्सगरोऽनयत्' ॥  
तस्य तेमनुजश्रेष्ठ भार्ये कललोचने।  
वैदर्भी चैव शैब्या च गर्भिण्यौ सम्बभूवतुः ॥  
ततः कालेन वैदर्भी गर्भालाबुं व्यजायत।  
शैव्या च सुषुवे पुत्रं कुमारं देवरूपिणम् ॥  
तदाऽलाबुं समुत्स्रष्टुं मनश्चक्रे स पार्थिवः।  
अथान्तरिक्षाच्छुश्राव वाचं गम्भीरनिःस्वनाम् ॥  
राजन्मा साहसङ्कार्षीः पुत्रान्न त्यक्तुमर्हसि।  
अलाबुमध्यान्निष्कृष्य वीजं यत्नेन गोप्यताम् ॥  
सोपस्वेदेषु पात्रेषु घृतपूर्णेषु भागशः।  
ततः पुत्रसहस्राणि षष्टिं प्राप्स्यसि पार्थिव ॥  
महादेवेन दिष्टं ते पुत्रजन्म नराधिप।  
अनेन क्रमयोगेन मा ते बुद्धिरतोऽन्यथा ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चाधिकशततमोऽध्यायः ॥105॥  

###### अरण्यपर्व \- अध्याय 106

### ॥  
श्रीः ॥  

## 3.106. अध्यायः 106

## विषयाः

अश्वमेधे दीक्षितसगराज्ञया षष्टिसहस्रैस्तत्पुत्रैर्भुवं सञ्चारितस्याश्वस् समुद्रतीरेऽन्तर्धानम् ॥1॥  
पित्राज्ञया हयान्वेषणाय समुद्रतीरं खनद्भिः सागरैः पातालतले तपस्यतो भगवतः कपिलस् तत्समीपचारिणो हयस्य च दर्शनम् ॥2॥  

## पाठः



लोमश उवाच।  

एतच्छ्रुत्वान्तरिक्षाच्च स राजा राजसत्तमः।  
यथोक्तं तच्चराकाथ श्रद्दधद्भरतर्षभ ॥  
\[एकैकशस्ततः कृत्वा बीजं बीजं नराधिपः।  
घृतपूर्णेषु कुम्भेषु तान्भागान्विदधे ततः ॥  
धात्रीश्चैकैकशः प्रादात्पुत्ररक्षणतत्परः।  
ततः कालेन महता समुत्तस्थुर्महाबलाः ॥\]  
षष्टिः पुत्रसहस्रणि तस्याप्रतिमतेजसः।  
रुद्रप्रसादाद्राजर्षेः समजायन्त पार्थिव ॥  
ते घोराः क्रूरकर्माण आकाशपरिसर्पिणः।  
बहुत्वाच्चावजानन्तः सर्वाल्लोँकान्सहामरान् ॥  
त्रिदशांश्चाप्यबाधन्त तथा गन्धर्वराक्षसान्।  
सर्वाणि चैव भूतानि शूरा समरशालिनः ॥  
वध्यमानास्तदा लोकाः सागरैर्मन्दबुद्धिभिः।  
ब्रह्माणं शरणं जग्मुः सहिताः सर्वदैवतैः ॥  
तानुवाच महाभागः सर्वलोकपितामहः।  
गच्छध्वं त्रिदशाः सर्वे लोकैः सार्धं यथागतम् ॥  
नातिदीर्घेण कालेन सागराणां क्षयो महान्।  
विष्यति महाघोरः स्वकृतैः कर्मभिः सुराः ॥  
एवमुक्तास्तु ते देवा लोकाश् मनुजेश्वर।  
पितामहमनुज्ञाप्य विप्रजग्मुर्यथागतम् ॥  
ततः काले बहुतिथे व्यतीते भरतर्षभ।  
दीक्षितः सगरो राजा हयमेधेन वीर्यवान् ॥  
तस्याश्वो व्यचरद्भूमिं पुत्रैः सुपरिरक्षितः।  
`सर्वैरेव महोत्साहैः स्वच्छन्दप्रचरो नृप' ॥  
समुद्रं स समासाद्य निस्तोयं भीमदर्शनम्।  
रक्ष्यमाणः प्रयत्नेन तत्रैवान्तरधीयत ॥  
ततस्ते सागरास्तात हृतं मत्वा हयोत्तमम्।  
आगम्य पितुराचख्युरदृश्यं तुरगं हृतम्।  
तेनोक्ता दिक्षु सर्वासु पुत्रा मार्गत वाजिनम् ॥  
ततस्ते पितुराज्ञाय दिक्षु सर्वासु तं हयम्।  
अमार्गन्त महाराज सर्वञ्च पृथिवीतलम् ॥  
ततस्ते सागराः सर्वे समुपेत्य परस्परम्।  
नाध्यगच्छन्त तुरगमश्वहर्तारमेव च ॥  
आगम्य पितरं चोचुस्ततः प्राञ्जलयोऽग्रतः ॥  
ससमुद्रवनद्वीपा सनदीनदकन्दरा।  
सपर्वतवनोद्देशा निखिलेन मही नृप ॥  
अस्माभिर्विचिता राजञ्शासनात्तव पार्थिव।  
न चाश्वमधिगच्छामो नाश्वहर्तारमेव च ॥  
श्रुत्वा तु वचनं तेषां स राजा क्रोधमूर्चितः।  
उवाच वचनं सर्वांस्तदा दैववशान्नृप ॥  
अनागमाय गच्छध्वं भूयो मार्गत वाजिनम्।  
याज्ञीयं तं विनाह्यश्वं नागन्तव्यं हि पुत्रकाः ॥  
प्रतिगृह्य तु सन्देशं पितुस्ते सगरात्मजाः।  
भूय एव महीं कृत्स्नां विचेतुमुपचक्रमुः ॥  
अथापश्यन्त ते वीराः पृथिवीमवदारिताम्।  
`समुद्रे पृथिवीपाल पदं मार्गं च वाजिनः' ॥  
समासाद्य बिलं तच्चाप्यखनन्सगरात्मजाः।  
कुद्दालैर्मुसलैश्चैव समुद्रं यत्नमास्थिताः ॥  
स खन्यमानः सहितैः सागरैर्वरुणालयः।  
अगच्छत्परमामार्तिं दीर्यमाणः समन्ततः ॥  
असुरोरगरक्षांसि सत्वानि विविधानि च।  
आर्तनादमकुर्वन्त वध्यमानानि सागरैः ॥  
छिन्नशीर्षा विदेहाश्च भिन्नजान्वस्थिमस्तकाः।  
प्राणिनः समदृश्यन्त शतशोथ सहस्रशः ॥  
एवं हि खनतां तेषां समुद्रं वरुणालयम्।  
व्यतीतः सुमहान्कालो न चाश्वः समदृश्यत ॥  
ततः पूर्वोत्तरे देशे समुद्रस्य महीपते।  
विदार्य पातालमथ सङ्क्रुद्धाः सगरात्मजाः ॥  
अपश्यन्त हयं यत्र विचरन्तं महीतले।  
कपिलं च महात्मानं तेजोराशिमनुत्तमम् ॥  
तेजसा दीप्यमानं तु ज्वालाभिरिव पावकम्।  
`दृष्ट्वा हि विस्मिताः सर्वे बभूवुः सगरात्मजाः' ॥  
इति श्रीमन्महाभारते अरण्यपर्वणि तीर्थयात्रापर्वणइ षडधिकशततमोऽध्यायः ॥106॥  

## टिप्पणयः

पूर्वोत्तरे ऐशान्याम् ॥  

###### अरण्यपर्व \- अध्याय 107

### ॥  
श्रीः ॥  

## 3.107. अध्यायः 107

## विषयाः

कपिलेन हयचोरत्वभ्रमेण स्वजिघांसूनां सर्वसागराणां नयनानलेन भस्मीकरणम् ॥1॥  
सगरनिदेशान्निर्गतेनांशुमता कपिलप्रसादनन हयानयनपूर्वकं पितामहयज्ञसमापनम् ॥2॥  
सगरइवांशुमत्यपि स्वर्गते तत्सुतेन \- दिलीपेन गङ्गावतरणआय यतमाननापि तदपारयतैव त्रिदिवगमनम् ॥3॥  

## पाठः



लोमश उवाच।  

*तेतं दृष्ट्वा हयं राजन्सम्प्रहृष्टतनूरुहाः।  
अनादृत् महात्मानं कपिलं कालचोदिताः ॥  
सम्फुद्धाः सम्प्रधावन्त वाजिग्रहणकाङ्क्षिणः।  
ततः क्रुद्धो महाराज कपिलो मुनिसत्तमः ॥  
वासुदेवेति यं प्राहुः कपिलं मुनिपुङ्गवम्।  
स चक्षुर्विकतं कृत्वा तेजस्तेषु समुत्सृजन् ॥  
ददाह सुमहातेजा मन्दबुद्धीन्स सागरान्।  
षष्टिं रतानि सहस्राणि युगपन्मुनिसत्तमः ॥  
तान्दृष्ट्वा भस्मसाद्भूतान्नारदः सुमहातपाः।  
सगरान्तिकमागत्य तच्च तस्मै न्यवेदयत् ॥  
स तच्छ्रुत्वा वचो घोरं राजा मुनिमुखोद्गतम्।  
महूर्तं विमना भूत्वा स्थाणोर्वाक्यमचिन्तयत् ॥  
`स पुत्रनिधनोत्थेन दुःखेन समभिप्लुतः।  
आत्मानमात्मनाऽऽश्वास्य हयमेवान्वचिन्तयत्' ॥  
अशुमन्तं समाहूय असमञ्जसुतं तदा।  
पौत्रं भरतशार्दूल इदं वचनमब्रवीत् ॥  
षष्टिस्तात सहस्राणि पुत्राणाममितौजसाम्।  
कापिलं तेज आसाद्य मत्कृतेनिधनं गताः ॥  
तव चापि पिता तात परित्यक्तो मयाऽनघ।  
धर्मं संरक्षमाणेन पौराणां हितमिच्छता ॥  


युधिष्ठिर उवाच।  

किमर्थं राजशार्दूलः सगरः पुत्रमात्मजम्।  
त्यक्तवान्दुस्त्यजं वीरं तन्मे ब्रूहि तपोधन ॥  


लोमश उवाच।  

असमञ्ज इति ख्यातः सगरस्य सुतो ह्यभूत्।  
यं शैव्या जनयामास पौराणां स हि दारकान् ॥  
`क्रीडतः सहसाऽऽसाद्य तत्रतत्र महीपते'।  
चूडासु क्रोशतो गृह्यनद्यां चिक्षेप दुर्बलान् ॥  
ततः पौराः समाजग्मुर्भयशोकपरिप्लुताः।  
सगरं चाभ्यभाषन्त सर्वे प्राञ्जलयः स्थिताः ॥  
त्वं नस्त्राता महाराज परचक्रादिभिर्भयात्।  
असमञ्जभयाद्धोरात्ततो नस्त्रातुनर्हसि ॥  
पौराणां वचनं श्रुत्वा घोरं नृपतिसत्तमः।  
मुहूर्तं विमना भूत्वासचिवानिदमब्रवीत् ॥  
असमञ्ज पुरादद्य सुतो मे विप्रवास्यताम्।  
यदि वो मत्प्रियं कार्यमेतच्छीध्रं विधीयताम् ॥  
एवमुक्ता नरेन्द्रेण सचिवास्ते नराधिप।  
यथोक्तं त्वरिताश्चक्रुर्यथाऽऽज्ञापितवान्नृपः ॥  
एतत्ते सर्वमाख्यातं यथा पुत्रो महात्मना।  
पौराणां हितकामेन सगरेण विवासितः ॥  
अंशुमांस्तु महेष्वासो यदुक्तः सगरेण हि।  
तत्ते सर्वम्प्रवक्ष्यामि कीर्त्यमानं निबोध मे ॥  


सगर उवाच।  

पितुश् तेऽहन्त्यागेन पुत्राणां निधनेन च।  
अलाभेन तथाऽश्वस् परितप्यामि पुत्रक ॥  
तस्माद्दुःखाभिसन्तप्तं यज्ञविघ्नाच्च मोहितम्।  
हयस्यानयनात्पौत्र नरकान्मां समुद्धर ॥  


लोमश उवाच।  

अंशुमानेवमुक्तस्तु सगरण महात्मना।  
जगाम दुःखात्तं देशं यत्रवै दारिता मही ॥  
स तु तेनैव मार्गेण समुद्रं प्रविवेश ह।  
अपश्यच्च महात्मानं कपिलं तुरगं च तम् ॥  
स दृष्ट्वा तेजसो राशिं पुराणमृपिसत्तमम्।  
प्रणम्य शिरसा भूमौ कार्यमस्मै न्यवेदयत् ॥  
ततः प्रीतो महाराज कपिलोंऽशुमतोऽभवत्।  
उवाच चैनं धर्मात्मा वरदोस्मीति भारत ॥  
स वव्रे तुरगं तत्र प्रथमं यज्ञकारणात्।  
द्वितीयमुदकं वव्रे पितॄणां पावनेच्छया ॥  
तमुवाच महातेजाः कपिलो मुनिपुङ्गवः।  
ददानि तव भद्रं ते यद्यत्प्रार्थयसेऽनघ ॥  
त्वयि क्षमा च धर्मश्च सत्यं चापि प्रतिष्ठितम्।  
त्वया कृतार्थः सगरः पुत्रवांश्च त्वया पिता ॥  
तव चैव प्रभावेन स्वर्गं यास्यन्ति सागराः।  
`शलभत्वं गता ये ते मम क्रोधहुताशने' ॥  
पौत्रश्च ते त्रिपथगां त्रिदिवादानयिष्यति।  
पावनार्थं सागराणां तोषयित्वा महेश्वरम् ॥  
हयं नयस्व भद्रं ते याज्ञिं नरपुङ्गव।  
यज्ञः समाप्यतां तात सगरस्य महात्मनः ॥  
अंशुमानेवमुक्तस्तु कपिलेन महात्मना।  
आजगाम हयं गृह्य यज्ञवाटं महात्मनः ॥  
सोभिवाद्य ततः पादौ सगरस्य महात्मनः।  
मूर्ध्नि तनाप्युपाघ्रातस्तस्मै सर्वन्नय्वेदयत् ॥  
यथा दृष्टं श्रुतं चापि सागराणां क्षयं तथा।  
तं चास्मै हयमाचष्ट यज्ञवाटमुपागतम् ॥  
तच्छ्रुत्वा सगरो राजा पुत्रजं दुःखमत्यजत्।  
अंशुमन्तं च सम्पूज्यसमापयत तं क्रतुम् ॥  
समाप्तयज्ञः सगरो देवैः सर्वैः सभाजितः।  
पुत्रत्वे कल्पयामास समुद्रं वरुणालयम् ॥  
प्रशास्य सुचिरं कालं राज्यं राजीवलोचनः।  
पौत्रे भारं समवेश्य जगाम त्रिदिवं तदा ॥  
अंशुमानपि धर्मात्मा महीं सागरमेखलाम्।  
प्रशशास महाराज यथैवास् पितामहः ॥  
तस्य पुत्रः समभवद्दिलीपो नाम धर्मवित्।  
तस्मिन्राज्यं समाधाय अंशुमानपि संस्थितः ॥  
दिलीपस्तु ततः श्रुत्वा पितॄणां निधनं महत्।  
पर्यतप्यत दुःखेन तेषां गतिमचिन्तयत् ॥  
गङ्गावतरणए यत्नं सुमहच्चाकरोन्नृपः।  
न चावतारयामास चेष्टमानो यथाबलम् ॥  
तस् पुत्र समभवच्छ्रीमान्धर्मपराणः।  
भगीरथ इति ख्यातः सत्यवागनसूयकः ॥  
अभिषिच्य तु तं राज्येदिलीपो वनमाश्रितः ॥  
तपः सिद्धिसमायोगात्स राजा भरतर्षभ।  
वनाज्जगाम त्रिदिवं कालयोगेन भारत ॥  

##### Alternate Tet??

-107a-1a ते तं दृष्ट्वा हयं राजन्सम्प्रहृष्टतनूरुहाः।  
-107a-1b अनादृत्य महात्मानं कपिलं कालचोदिताः।  
-107a-1c सङ्क्रुद्धाः समधावन्त कपिलं हन्तुमुद्यताः ॥  
-107a-2a तान्दृष्ट्वा हन्तुमुद्युक्तान्कपिलो रोपमूर्च्छितः।  
-107a-2b सगरस्यात्मजान्सर्वान्ददाह क्षणतो नृप ॥  
-107a-3a तान्दृष्ट्वा भस्मसाद्भूतान्नारदः सुमहातपाः।  
-107a-3b सगरान्तिकमागन्य तच्च तस्मै न्यवेदयत् ॥  
-107a-4a एतच्छ्रुत्वा वचो राजा घोरं मुनिमुखोद्गतम्।  
-107a-4b मुहूर्तं विमना भूत्वास्थाणोर्वाक्यमचिन्तयत् ॥  
-107a-5a अशुमन्तं प्रेपयित्वा हयमानाय्य यत्नतः।  
-107a-5b यज्ञं समाप्य विधिवन्सगरो भृशदुःखितः।  
-107a-5c कृत्वांऽशुमति तद्राज्यं वनमेवान्वपद्यत ॥  
-107a-6a अशुमानकरोद्राज्यं प्रजा धर्मेण रञ्जयन्।  
-107a-6b दिलीपे राज्यमाधाय वनमेवान्वपद्यत ॥  
-107a-7a दिलीपोपि महाराज चिरं राज्यमकारयत् ॥  
-107a-8a तस् पुत्रो महीपाल भगीरथ इति श्रुतः।  
-107a-8b धर्मज्ञश्च कृतज्ञश्च प्रजानामनुरञ्जकः ॥  
-107a-9a पितरि स्वर्गते राजन्दिलीपे पुण्यशालिनि।  
-107a-9b भगीरथो महानासीद्राजा परमधार्मिकः ॥  
-107a-10a स चिरं तप आतिष्ठछन्महादेवप्रसादतः।  
-107a-10b ऊर्ध्ववाहुर्निरालम्बः पादाङ्गुष्ठाश्रितावनिः ॥  
-107a-11a वायुभक्षो निराहारो भक्तियुक्तेन चेतसा।  
-107a-11b तत आविरभूद्देवः पिनाकी वृपभध्वजः ॥  
-107a-12a परम्ब्रह्म परं धाम परमात्मा सनातनः।  
-107a-12b आनादिमध्यनिधनः शङ्करः सर्वपूजितः ॥  
-107a-13a भगीरथोपि तं दृष्ट्वा भगवान्तमुमापतिम्।  
-107a-13b प्रणिपत्य महादेवमस्तौषीद्धिविधैः स्तवैः ॥  
-107a-14a स्तुत्वा च विविधै स्तोत्रैः कृताञ्जलिपुटो नृपः।  
-107a-14b अयाचत वरं देवं गङ्गाया धारणं प्रति ॥  
-107a-15a भगवंस्तपसा तुष्टोब्रह्मा मे स्वर्गवासिनीम्।  
-107a-15b गङ्गां सम्प्रेषयामीति ददौ वरमनुत्तमम् ॥  
-107a-17a तां वै धारयितुं शक्तं नान्यं पश्यामि शूलिनः।  
-107a-17b तं तोषय महाराजेत्पेवमुक्त्या दिवं गतः ॥  
-107a-18a भवत्प्रसादसिद्ध्यर्थं तपस्तप्तं मया विभो।  
-107a-18b भवता धृतया देव गङ्गया पूतया मम।  
-107a-18c पितामहाश्च लोकाश्च सर्वे सद्भतिमाप्नुयुः ॥  
-107a-19a एवंसम्प्रार्थितो देवस्तथा चक्रे महेश्वरः ॥  
-107a-20a ब्रह्मणा समनुज्ञता गङ्गाऽपिक्रोधमूर्च्छिता।  
-107a-20b विशाम्यहं तु पातालं स्रोतसा गृह्य शङ्करम् ॥  
-107a-21a इत्याग्रहान्महाराज शिवे शिवशिरस्युत।  
-107a-21b पतित्वा तव वभ्राम वहन्वर्पान्विमोहिता।  
-107a-21c तृणेऽवश्यायकणिका यथा तद्वत्स्थिताक्वचित् ॥  
-107a-22a तामदृष्ट्वाऽथ भूपालस्तोपयामास शङ्करम्।  
-107a-22b पुनश्च व्यसृजद्देवो गङ्गां वै गूहितां नृप ॥  
-107a-23a प्रणिपत्य महादेवं पुरा राजा भगीरथः।  
-107a-23b पितॄनाप्लावयामास सागरं चाप्यपूरयत् ॥  
-107a-24a तेऽपि स्वर्गं गता राजन्सगरस्यात्मजाः क्षणात्।  
-107a-24b पितृभ्यश्चोदकं तत्रददौ पूर्णमनोरथः ॥  
-107a-25a एतत्ते सर्वमाख्यातं यन्मां त्वं परिपृच्छसि।  
-107a-25b एवं स सागरो राजन्पूरितोऽगस्त्यदूपितः ॥  

###### अरण्यपर्व \- अध्याय 108

### ॥  
श्रीः ॥  

## 3.108. अध्यायः 108

## विषयाः

दिलीपसुतेन भगीरथेन धरणीतलावतरणाय गङ्गाम्प्रति तपश्चरणम् ॥1॥  
तथा धरणीतलमवतरन्त्या गङ्गाया वेगाधारणाय तदाज्ञया तपसा शङ्करतोषणम् ॥2॥  

## पाठः



लोमश उवाच।  

स तु राजा महेष्वासश्चक्रवर्ती महारथः।  
बभूव सर्वलोकस् मनोनयननन्दनः ॥  
स शुश्राव महाबाहुः कपिलेन महात्मना।  
पितॄणआं निधनं घोरमप्राप्तिं त्रिदिवस्य च ॥  
स राज्यं सचिवे न्यस्य हृदयेन विदूयता।  
जगाम हिमवत्पार्श्वं तपस्तप्तुं नरेश्वरः ॥  
आरिराधयिषुर्गङ्गां तपसा दग्धकिल्विषः।  
सोऽपश्यत नर्रेष्ठ हिमवन्तं नगोत्तमम् ॥  
शृङ्गैर्बहुविधाकारैर्धातुमद्भिरलङ्कृतम्।  
पवनालम्बिभिर्मेघैः परिपिक्तं समन्ततः ॥  
नदीकुञ्जनितम्बैश्च सोदकैरुपशोभितम्।  
गुहाकन्दरसंलीनसिंहव्याघ्रनिषेवितम् ॥  
शकुनैश्च विचित्राङ्गैः कूजद्भिर्विविधा गिरः।  
भृङ्गराजैस्तथा हंसैर्दात्यूहैर्जलकुक्कुटैः ॥  
मयूरैः शतपत्रैश्च जीवञ्जीवककोकिलैः।  
चकोरैरसितापाङ्गैस्तथा पुत्रप्रियैरपि ॥  
जलस्थानेषु रम्येषु पद्मिनीभिश्च सङ्कुलम्।  
सारसानां च मधुरैर्व्याहृतैः समलङ्कृतम् ॥  
किन्नरैरप्सरोभिश्च निषेवितशिलातलम्।  
दिग्वारणविषाणाग्रैः समन्ताद्धृष्टपादपम् ॥  
विद्याधरानुचरितं नानारत्नसमाकुलम्।  
विषोल्वणैर्भुजङ्गैश्च दीप्ताजिह्वैर्निषेवितम् ॥  
क्वचित्कनकसङ्काशं क्वचिद्रजतसन्निभम्।  
क्वचिदञ्जनपुञ्जाभं हिमवनतमुपागमत् ॥  
स तु तत्रनरश्रेष्ठस्तपो घोरं समाश्रितः।  
फलमूलाम्बुसम्भक्षः सहस्रपरिवत्सरान् ॥  
संवत्सरसहस्रे तु गते दिव्ये महानदी।  
दर्शयामास तं गङ्गा तदा मूर्तिमती स्वयम् ॥  


गङ्गोवाच।  

किमिच्छसि महाराज म्तः किञ्च ददानि ते।  
तद्ब्रवीहि नरश्रेष्ठ करिष्यामि वचस्तव ॥  
एवमुक्तः प्रत्युवाच राजा हैमवतीं नदीम्।  
`तदा भगीरथो राजन्प्रणिपत्य कृताञ्जलिः'।  
पितामहा मे वरदे कपिलेन महानदि ॥  
अन्वेषमाणास्तुरगं नीता वैवस्वतक्षयम्।  
षष्टिस्तानि सहस्राणि सागराणां महात्मनाम् ॥  
कपिलं देवमासाद्य क्षणेन निधनं गताः।  
तेषामेवं विनष्टानां स्वर्गे वासो न विद्यते ॥  
यावत्तानि शरीराणि त्वं जलैर्नाभिषिञ्चसि।  
तावत्तेषां गतिर्नास्ति सागराणां महानदि ॥  
स्वर्गं नय महाभागे मत्पितॄन्सगरात्मजान्।  
तेषामर्थेऽभियाचामि त्वामहं वै महानदि ॥  


लोमश उवाच।  

एतच्छ्रुत्वा वचो राज्ञो गङ्गा लोकनमस्कृता।  
भगीरथमिदं वाक्यं सुप्रीता समभाषत ॥  
करिष्यामि माहाराज वचस्ते नात्र संशयः।  
वेगं तु मम दुर्धार्यं पतन्त्या गगनाच्च्युतम् ॥  
न शक्तस्त्रिषु लोकेषु कश्चिद्धारयितुं नृप।  
अन्यत्र विबुधश्रेष्ठान्नीलकण्ठान्महेश्वरात् ॥  
तं तोषय रमहाबाहो तपसा वरदं हरम्।  
स तु मां प्रच्युतां देवः शिरसा धारयिष्यति ॥  
स करिष्यति ते रकामं पितॄणां हितकाम्यया।  
`तपसाऽऽराधितः शम्भुर्भगर्वाँल्लोकभावनः' ॥  
एतच्छ्रुत्वा ततो राजन्महाराजो भगीरथः।  
कैलासं पर्वतं गत्वा तोषयामास शङ्करम् ॥  
ततस्तेन समागम्य कालयोगेन केनचित्।  
`गह्गावतरणं राजन्नयाचत महीपतिः ॥  
अगृह्णाच्च वरं तस्माद्गङ्गाया धारणे नृप।  
स्वर्गे वासं समुद्दिश् पितॄणां स नरोत्तमः ॥  
इति श्रीमन्महाभारते अरण्यपर्वणि तीर्थयात्रापर्वणि अष्टाधिकशततमोऽध्यायः ॥108॥  

## टिप्पणयः

गगनाच्च्युतं यथा भवति तथा पतन्त्याः।  
गगनाद्भुवमिति झ. पाठः ॥  

###### अरण्यपर्व \- अध्याय 109

### ॥  
श्रीः ॥  

## 3.109. अध्यायः 109

## विषयाः

शङ्करेण भगीरथप्रार्थनया क्षितितलमभिपतन्त्या गङ्गाया धारणम् ॥  
१ ॥  
भगीरथेन स्वपथानुगतया गङ्गया पितृभ्य उदकदानपूर्वकं सागरपूरणम् ॥  
२ ॥  

## पाठः

लोमश उवाच ।  
भगीरथवचः शुत्वा प्रियार्य च द्विचौकसाम् ।  
एवमस्त्विति राजानं भगवान्प्रत्यभापत ॥  
धारयिष्ये महाभाग गगनात्मच्युतां शिवाम् दिव्यां देवनदीं पुण्यां त्वत्कृते नृपसत्तम् ।  
एवमुक्त्वा महाबाहो हिमवन्तुमुपागमत् ।  
संवृतः पार्षदैर्घोरैर्नानाप्रहरणोधतैः ।  
तत्र स्थित्वा नरश्रेष्ठं भगीरथमुवाच ह ।  
प्रयाचस्व महाबाहो शैलराजसुतां नदीम् ॥  
पितृणां पावनार्थ ते तामहं मनुजाधिप ।  
पतमानां सरिच्छ्रेष्ठां धारयिष्ये त्रिविष्टपात् ।  
।  
एतच्छ्रुत्वा बचो राजा शर्वेण समुदाहृतम् ।  
प्रयतः प्रणतो भूत्वा गङ्गं हि समचिन्तयत् ॥  
ततः पुण्यजला रम्या राज्ञा समनुचिन्तिता ।  
ईशानं च स्थितं दृष्ट्वा गगनात्सहसा च्युता ॥  
तां प्रच्युतामथो दृष्ट्वा देवाः सार्घ् महर्षिभिः ।  
गन्धर्वोरगयक्षाश्व समाजग्मुर्दिदृक्षवः ॥  
ततः पपात गगनाद्ग्ङ्गा हिमवतः सुता ।  
समुद्वान्तमहावर्ता मीनग्राहसमाकुला ॥  
तां दधार हरो राजन्गङ्गां गगनमेखलाम् ।  
a ललाटदेशे पतितां मालां मुक्तामयीमिव ।  
b सा बभूव विसर्पन्ती त्रिधा राजन्समुद्रगा ।  
a फेनपुञ्जाकुलजला हंसानामिव पङ्कयः ॥  
b क्कचिदाभोगकुटिला प्रस्खलन्ती क्कचित्क्कचित् ।  
a सा फेनपटसंवीता मत्तेव प्रमदाऽव्रजत् ।  
।  
b क्कचित्सा तोयनिनदैर्नदन्ती नादमुत्तमम् ।  
a ‘क्कचिदाकाशमावर्तैः सङ्क्षिपन्तीव सर्वशः ॥  
b एवम्प्रकारान्सुबहून्कुर्वती गगनाच्युता ।  
a पृथिवीतलमासाद्य भगीरथमथाब्रवीत् ॥  
b दर्शयस्व महाराज मार्ग केन व्रजाम्यहम् ।  
a त्वदर्थमवतीर्णास्मि पृथिवीं पृथिवीपते ॥  
b एतच्छ्रुत्वा वचो राजा प्रातिष्टत भगीरथः ।  
a तत्र तानि शरीराणि सागराणां महात्मनाम् ।  
b प्लावनार्थं नरश्रेष्ठ पुण्येन सलिलेन च ॥  
c गंङ्गाया धारणं कृत्वा हरो लोकनमस्कृतः ।  
a कैलासं पर्वतश्रेष्ठं जगाम त्रिदशैः सह ॥  
b समासाद्य समुद्रं च गङ्गया सहितो नृपः ।  
a पूरयामास वेगेन समुद्रं वरुणालयम् ॥  
b दुहितृत्वे च नृपतिर्गङ्गां समनुकल्पयत् ।  
a पितृणां चोदकं तत्र ददौ पूर्णमनोरथः ॥  
b एतत्ते सर्वमाख्यातं गङ्ग त्रिपथगा यथा ।  
a पूरणार्थ समुद्रस्य पृथिवीमवतारिता ॥  
b `कालेयाश्च महाराज त्रिदशैर्विनिपातिताः ।  
a समुद्रश्च यथा पीतः कारणार्थ महात्मना ॥  
b वातापिश्च यथा नीतः क्षयं स ब्रह्महा प्रभो ।  
a अगस्त्येन महाराज यन्मां त्वं परिपृच्छसि ॥  
b ॥  
इति श्रीमन्महाभारते अरण्यपर्वणि तीर्थयात्रापर्वणि नवाधिकशततमोऽध्यायः ॥  
१०९॥  

## टिप्पणयः

गगनाच्युतं यथा भवति तथा पतन्त्याः ।  
गगनाद्भुवमिति ।  
झ्.पाठः ॥  
२२॥  
अष्टाधिकशततमोऽध्यायः ॥  
१०८॥  

###### अरण्यपर्व \- अध्याय 110

### ॥  
श्रीः ॥  

## 3.110. अध्यायः 110

## विषयाः

युधिष्ठिरेण ऋषभकूटगिरौ नन्दाऽपरनन्दानदीगमनम् ॥  
१ ॥  
लोमशेन युधिष्ठिरं प्रति ऋषभमुनेर्नन्दायाश्च महिमकथनम् ॥  
२ ॥  
​

## पाठः

वैशम्पायन उवाच ।  
ततः प्रायतः कौन्तेयः क्रमेण भरतर्षभ ।  
नन्दामपरनन्दां च नद्यौ पापभयापहे ॥  
पर्वतं स समासाद्य हेमकूटमनामयम् ।  
अचिन्त्याबद्भुतान्भावाब्ददर्श सुवहून्नृपः वर्षो यत्राभावद्वओर उपलाश्च सहस्रशः ।  
नाशक्रुवंस्तमारोढुं विपण्णमनसो जनाः वायुर्नित्यं ववौ तत्र नित्यं देवश्च वर्षति ।  
खाद्यायघोषश्च तथा श्रूयते न च दृश्यते ॥  
सायं प्रातश्च भगवान्दृश्यते हव्यवाहनः मक्षिकाश्चादशंस्तत्र तपसः प्रतिघातिकाः॥  
निर्वेदो जायते तत्र ग्रुहाणि स्मरते जनः ।  
एवं बहुविधानभावानद्भुतान्वीक्ष्य पाण्डवः ।  
लोमशं पुनरेवाथ पर्यपृच्छत्तदद्भुतम् ॥  
यदेतद्भगवंश्चित्रं पर्वतेऽस्मिन्महौजसि ।  
एतन्मे सर्वमाचक्ष्व विस्तरेण महाद्युते ॥  
लोमश उवाच ।  
यथाश्रुतमिदं पूर्वमस्माभिरर्किर्शन ।  
तदेकाग्रमना राजन्निबोध गदतो मम ॥  
अस्मिन्नृपभकूटेऽभूदृपभो नाम तापसः।  
अनेकशतवर्षायुस्तपस्वी कोपनो भृशम् ॥  
स वै सम्भाष्यमाणोऽन्यैः कोपाद्भिरिमुवाच ह ।  
a य इह व्याहरेत्कश्चिदुपलानुत्सृजेत वा ॥  
b वातं चाहूय मा शब्दमित्युवाच स तापसः ।  
a व्याहरंश्चेह पुरुषो मेघशब्देन वार्यते ॥  
b एवमेतानि कर्माणि राजंस्तेन महर्षिणा ।  
a कृतानि कानिचित्क्रोधात्प्रतिषिद्धानि कानिचित् ।  
b नन्दां त्वभिगता देवाः पुरा राजन्निति श्रुतिः ।  
a अन्वपद्यन्त् सहसा पुरुषा देवदर्शिनः ॥  
b तेनादर्शनमिच्छन्तो देवाः शक्रपुरोगमाः ।  
a दुर्गचक्रुरिमं देशं गिरिं प्रत्यूहरुपकम् ॥  
b तदाप्रभृति कौन्तेय नरा गिरिमिमं सदा ।  
a नाशक्रुवन्नभिद्रष्टुं कुत एवाधिरोहितुम् ॥  
b नातप्ततपसा शक्यो द्रष्टुमेप महागिरिः ।  
a आरोढुं वाऽपि कौन्तेय तस्मान्नियतवागभव ॥  
b इह देवास्तदा सर्वे यज्ञानाजहुरुत्तमान् ।  
a तेषामेतानि लिङ्गानि दृश्यन्तेऽद्यापि भारत ॥  
b कुशाकारेव दूर्वेयं संस्तीर्णेव च् भूरियम् ।  
a य़ूपप्रकारा बहवो वृक्षाश्चेमे विशाम्पते ॥  
b देवाश्च ऋषौयश्चैव वसन्त्यद्यापि भारत ।  
a त्तेषां सायं तथा प्रातर्दृश्यते हव्यवाहनः ॥  
b इहाप्लतानां कौन्तेय सद्यः पाप्माऽभिहन्यते ।  
a कुरुश्रेष्ठाभिषेकं वै तस्माअत्कुरु सहानुजः ॥  
b ततो नन्दाप्लुताङ्गस्त्वं कौशिकीमभियास्यसि ।  
a विश्वामित्रेण यत्रोग्रं तपस्तप्तमनुत्तमम् ॥  
b वैशम्पायन उवाच ।  
 ततस्तत्र समाप्लुत्य गात्राणि सगणो नृपः a जगामकौशिकीं पुण्यां रम्यां शीतजलां शुभां ॥  
b इति श्रीमन्महाभारते अरण्यपर्वणि तीर्थयात्रापर्वणि दशाधिकशततमोऽध्यायः ॥  
११०॥  

## टिप्पणयः

###### अरण्यपर्व \- अध्याय 111

### ॥  
श्रीः ॥  

## 3.111. अध्यायः 111

## विषयाः

युधिष्ठिरेण कौशिकीतीरे ऋश्यशृङ्गाश्रमगमनम् ॥1॥  
लोमशेन युधिष्ठिरम्प्रति विभाण्डकान्मृग्यामृश्यशृङ्गोत्पत्तिकथनम् ॥2॥  
लोमपादेनानावृष्टिनिवृत्तये ऋश्यशृङ्गानयनं चोदिताभिर्वेश्याभिस्तद्वनगमनम् ॥3॥  

## पाठः



लोमश उवाच।  

एषा देवनदी पुण्या कौशिकी भरतर्षभ।  
विश्वामित्राश्रमो रम्य एष चात्र प्रकाशते ॥  
आश्रमश्चैव पुण्याख्यः काश्यपस्य महात्मनः।  
ऋश्यशृङ्गः सुतो यस् तपस्वी संयतेन्द्रियः ॥  
तपसो यः प्रभावेन वर्षयामास वासवम्।  
अनावृष्ठ्यां भयाद्यस्य ववर्ष बलवृत्रहा ॥  
मृग्यां जातः स तेजस्वी काश्यपस्य सुतः प्रभुः।  
विषये लोमपादस्य यश्चकाराद्भुतं महत् ॥  
निर्वर्तितेषु सस्येषु यस्मै शान्तां ददौ नृपः।  
लोमपादो दुहितरं सावित्रीं सविता यथा ॥  


युधिष्ठिर उवाच।  

ऋश्यशृङ्गः कथं मृग्यामुत्पन्नः काश्यपात्मजः।  
विरुद्धयोनिसंसर्गः कथं च तपसा युतः ॥  
किमर्थं च भयाच्छक्रस्तस्य बालस्य धीमतः।  
अनावृष्ट्यां प्रवृत्तायां ववर्ष बलवृत्रहा ॥  
कथंरूपा च सा शान्ता राजपुत्री पतिव्रता।  
लोभयामास या चेतो मृगभूस्य तस्य वै ॥  
लोमपादश्च राजर्षिर्यदाऽश्रूयत धार्मिकः।  
कथं वै विषये तस्य नावर्षत्पाकशासनः ॥  
एतन्मे भगवन्सर्वं विस्तरेण यथातथम्।  
वक्तुमर्हसि शुश्रूषोर्ऋश्यशृङ्गस् चेष्टितम् ॥  


लोमश उवाच।  

विभाण्डकस्य ब्रह्मर्षेस्तपसा भावितात्मनः।  
अमोघवीर्यस्य सतः प्रजापतिसमद्युतेः ॥  
शृणु पुत्रो यथा जात ऋश्यशृङ्गः प्रतापवान्।  
महाह्रदे महातेजा बालः स्थविरसम्भतः ॥  
महाह्रदं समासाद्य काश्यपस्तपसि स्थितः।  
दीर्घकालं रिश्रान्त ऋषिर्देवर्षिसम्मितः ॥  
तस्य रेतः प्रचस्कन्द दृष्ट्वाऽप्सरसमुर्वशीम्।  
अप्सूपस्पृशतो राजन्मृगी तच्चापिबत्तदा।  
सह तोयेन तृषिता गर्भिणी चाभवत्ततः ॥  
सा पुरोक्ता भगवता ब्रह्मणा लोककर्तृणा।  
देवकन्या मृगी भूत्वा मुनिं सूय विमोक्ष्यसे ॥  
अमोघत्वाद्विधेश्चैव भावित्वाद्दैवनिर्मितात्।  
तस्यां मृग्यां समभवत्तस्व पुत्रो महानृषिः।  
ऋश्यशृङ्गस्तपोनित्यो वन एवाभ्यवर्धत ॥  
तस्य शृङ्गं शिरसि वै राजन्नासीन्महात्मनः।  
तेनर्श्यशृङ्ग इत्येवं तदा स प्रथितोऽभवत् ॥  
न तेन दृष्टपूर्वोऽन्यः पितुरन्यत्रमानुषः।  
तस्मात्तस्य मनो नित्यं ब्रह्मचर्येऽभवन्नृप ॥  
एतस्मिन्नेव काले तु सखा दशरशस्य वै।  
कलोमपाद इतिख्यातो ह्यङ्गानामीश्वरोऽभवत् ॥  
तेन कामः कृतो मिथ्या ब्राह्मणेभ्य इति श्रुतिः।  
`दैवोपहतसत्त्वेन धर्मज्ञेनापि भारत'।  
स ब्राह्मणैः परित्यक्तस्तदा भरतसत्तम ॥  
पुरोहितापचाराच्च तस्य राज्ञो यदच्छया।  
न ववर्ष सहस्राक्षस्ततोऽपीड्यन्त वै प्रजाः ॥  
स ब्राह्मणान्पर्यपृच्छत्तपोयुक्तान्मनीषिणः।  
प्रवर्षणे सुरेन्द्रस्य समर्थान्पृथिवीपते ॥  
कथं प्रवर्षेत्पर्जन्य उपायः परिमृश्यताम्।  
तमूचुश्चोदितास्ते तु स्वमतानि मनीषिणः ॥  
तत्र त्वेको रमुनिवरस्तं राजानमुवाच ह।  
कुपितास्तव राजेन्द्र ब्राह्मणा निष्कृतिं चर ॥  
ऋश्यशृङ्गं मुनिसुतमानयस्व च पार्थिव।  
ऐणेयमनभिज्ञं च नारीणामार्जवे रतम् ॥  
स चेदवतरेद्राजन्विषयं ते महातपाः।  
सद्यः प्रवर्षेत्पर्जन्य इति मे नास्ति संशयः ॥  
एतच्छ्रुत्वा वचो राजन्कृत्वा निष्कृतिमात्मनः।  
स गत्वा पुनरागच्छत्प्रसन्नेषु द्विजातिषु ॥  
राजानमागतं ज्ञात्वा प्रतिसञ्जगृहुः प्रजाः।  
`स च ता प्रतिजग्राह पितेव हितकृत्सदा' ॥  
ततोऽङ्गपतिराहूय सचिवान्मन्त्रकोविदान्।  
ऋश्यशृङ्गागमे यत्नमकरोन्मन्त्रनिश्चये ॥  
सोऽध्यगच्छदुपायं तु तैरमात्यैः सहाच्युतः।  
शास्त्रज्ञैरलमर्थज्ञौर्नीत्यां च परिनिष्ठितैः ॥  
ततश्चानाययामास वारमुख्या महीपतिः।  
वेश्याः सर्वत्रनिष्णातास्ता उवाच स पार्थिवः ॥  
ऋश्यशृङ्गमृषेः पुत्रमानयध्वमुपायतः।  
लोभयित्वाऽभिविश्चास्य विषयं मम शोभनाः ॥  
ता राजभयभीताश्च शापभीताश्च योषितः।  
अशक्यमूचुस्तत्कार्यं विषण्णा गतचेतसः ॥  
तत्र त्वेका जरद्योषा राजानमिदमब्रवीत्।  
प्रयतिष्ये महाराज तमानेतुं तपोधनम् ॥  
अभिप्रेतांस्तु मे कामांस्त्वमनुज्ञातुमर्हसि।  
ततः शक्ष्याम्यानयितुमृश्यशृङ्गमृषेः सुतम् ॥  
तस्याः सर्वमभिप्रेतमन्वजानात्स पार्थिवः।  
धनं च प्रददौ भूरि रत्नानि विविधानि च ॥  
ततो रूपेण सपन्ना वयसा च महीपते।  
स्त्रिय आदाय काश्चित्सा जगाम वनमञ्जसा ॥  
इति श्रीमन्महाभारते अरण्यपर्वणि तीर्थयात्रापर्वणि एकादशाधिकशततमोऽध्यायः ॥111॥  

## टिप्पणयः

काश्यपस्य विभाण्कस्य ॥  
हर्षयामास वासवमिति ध. पाठः ॥  
शुस्रूषोर्मे इति सम्बन्धः ॥  
सूय प्रसूय ॥  
विधेः विधिवाक्यस्य दैवनिर्मिताद्धेतोः भावित्वात् अपरिहार्यत्वाच्च ॥  
अङ्गानां देशानाम् ॥  
मिथ्याकृतः मया तुभ्यं दातुं किमपि न प्रतिश्रुतमित्यपलापं कृतवानित्यर्थः ॥  
निष्कृतिं प्रायश्चित्तम् ॥  
मुनिसुतमाह्वयस्वचेति क. पाठः ॥  
सर्वत्र परवञ्चनादौ निष्णाताः कुशलाः ॥  
जरद्योषा वृद्धास्त्री ॥  
अन्वजानात् अजुज्ञातवान् ॥  

###### अरण्यपर्व \- अध्याय 112

### ॥  
श्रीः ॥  

## 3.112. अध्यायः 112

## विषयाः

विभाण्डकस्यासन्निधाने तदाश्रमं प्रविष्टया वेश्यायुवत्या विलासै र्ऋश्यशृङ्गं प्रलोभ्य पुनः स्वावासगमनम् ॥1॥  
आगतेन विभाण्डकेन वेश्याविलासमुग्धचेतसं सुतम्प्रति मोहकारणप्रश्नः ॥2॥  

## पाठः



लोमश उवाच।  

सा तु नाव्याश्रमं चक्रे राजकार्यार्थसिद्धये।  
सन्देशाच्चैव नृपतेः स्वबुद्ध्या चैव भारत ॥  
नानापुष्पफलैर्वृक्षैः कृत्रिमैरुपशोभितैः।  
नानागुल्मलतोपेतैः स्वादुकामफलप्रदैः ॥  
अतीव रमणीयं तदतीव च मनोहरम्।  
चक्रे नाव्याश्रमं रम्यमद्भुतोपमदेर्शनम् ॥  
ततो निवध्य सा नावमदूरे काश्यपाश्रमात्।  
चारयामास पुरुषैर्विहारं तस्य वै मुनेः ॥  
ततो दुहितरं वेश्यां समाधायेतिकार्यताम्।  
दृष्ट्वाऽन्तरं काशय्पस्य प्राहिणोद्बुद्धिसम्मताम् ॥  
सा तत्र गत्वा कुशला तपोनित्यस्य सन्निधौ।  
आश्रमं तं समासाद्य ददर्श तमृषेः सुतम् ॥  


वेश्योवाच।  

कच्चिन्मुने कुशलं तापसानां कच्चिच्च वो मूलफलं प्रभूतम्।  
कच्चिद्भवान्रमते चाश्रेऽस्मिं\- स्त्वां वै द्रष्टुं साम्प्रतमागतास्मि ॥  
कच्चित्तपो वर्धते तापसानां पिता च ते कच्चिदहीनतेजाः।  
कच्चित्त्वया प्रीयतेचैव विप्र कच्चित्स्वाध्यायः क्रियते चर्श्यशृङ्गः ॥  


ऋश्यशृङ्ग उवाच।  

ऋद्ध्या भवाञ्ज्योतिरिव प्रकाशते मन्ये चाहं त्वामभिवादनीयम्।  
पाद्यं वै ते सम्प्रदास्यामि कामा\- द्यथाधर्मं फलमूलानि चैव ॥  
कौश्यां बृस्यामास्स्व यथोपजोषं कृष्णाजिनेनावृतायां सुखाय।  
क्व चाश्रमस्तव किं नाम चेदं व्रतम्ब्रह्मंश्चरसि हि देववत्त्वम् ॥  


वेश्योवाच।  

ममाश्रमः काश्यपपुत्र रम्य\- स्त्रियोजनं शैलमिमं परेण।  
तत्रस्वधर्मोऽनभिवादनं नो न चोदकं पाद्यमुपस्पृशामः ॥  
भवता नाभिवाद्योऽहमभिवाद्यो भवान्मया।  
व्रतमेतादृशं ब्रह्मन्परिष्वज्यो भवान्मया ॥  


ऋश्यशृङ्ग उवाच।  

फलानि पक्वानि ददानि तेऽहं भल्लातकान्यामलकानि चैव।  
करूषकानीङ्गुदधन्वनानि प्रियालानां काङ्क्षितं वै कुरुष्व ॥  


लोमश उवाच।  

सा तानि सर्वाणि विसर्जयित्वा भक्ष्याण्यनर्हाणि ददौ ततोऽस्मै।  
तान्यृश्यशृङ्गाय महारसानि भृशं सुरूपाणि च मोदकानि ॥  
ददौ च माल्यानि सुगन्धवन्ति चित्राणि वासांसि च भानुमन्ति।  
पेयानि चाग्र्याणि ततो मुमोद चिक्रीड चैव प्रजहास चैव ॥  
सा कन्दुकेनारमतास्य मूले विभज्यमाना फलिता लतेव।  
गात्रैश्च गात्राणि निषेवमाणा समाश्लिषच्चासकृदृश्यशृङ्गम् ॥  
सर्जानशोकांस्तिलकांश्च वृक्षा\- न्सुपुष्पितानवनाम्यावभज्य।  
विलज्जमानेव मदाभिभूता प्रोभयामास सुतं महर्षेः ॥  
अथर्श्यशृङ्गं विकृतंसमीक्ष्य पुनः पुनः पीञ्य च कायमस्य।  
अवेक्ष्यमाणा शनकैर्जगाम कृत्वाऽग्निहोत्रस्य तदाऽपदेशम् ॥  
तस्यां गतायां मदनेन मत्तो विचेतनश्चाभवदृश्यशृङ्गः।  
तामेव भावेन गतेन शून्ये विनिःश्वसन्नार्तरूपो बभूव ॥  
ततो मुहूर्ताद्धरिपिङ्गलाक्षः प्रवेष्टितो रोमभिरानखाग्रात्।  
स्वाध्यायवान्वृत्तसमाधियुक्तो विभाण्डकः काश्यपः प्रादुरासीत् ॥  
सोऽपश्यदासीनमुपेत्य पुत्रं ध्यायन्तमेकं विपरीतचित्तम्।  
विनिःश्वसन्तं मुहुरूर्ध्वदृष्टिं विभाण़्कः पुत्रमुवाच दीनम् ॥  
न कल्पिताः समिधः किन्नु तात कच्चिद्धुतं चाग्निहोऽत्रं त्वयाऽद्य।  
`न संसृष्टं क्रियते द्वारभागे सुवृक्षाणा खण्डने कः प्रवृत्तः' ॥  
सुनिर्णिक्तं स्रुक्स्रुवं होमधेनुः कच्चित्सवत्साद्यकृता त्वया च।  
`कोप्यागतः शुश्रूषणायेह पुत्र कुतश्चित्रं माल्यमिदं प्रवृद्धम्' ॥  
न वै यथापूर्वमिवासि पुत्र चिन्तापरश्चासि विचेतनश्च।  
दीनोतिमात्रं किमिवाद्य खिन्नः पृच्छामि त्वां क इहाद्यागतोऽभूत् ॥  
इति श्रीमन्महाभारते अरण्यपर्वणि तीर्थयात्रापर्वणि द्वादशाधिकशततमोऽध्यायः ॥112॥  

## टिप्पणयः

सा तु नार्याश्रमं चक्रे इति क. ध.पाठः।  
नाव्याश्रमं नावा तार्यमाश्रमम् ॥  
मुनेर्विभाण्डकस्य विहारं बहिर्गमनं चारयामास चारैरधिगतवती ॥  
समाधाय बोधयित्वा।  
इतिकार्यातां इतिकर्तव्यताम्।  
अन्तरं असान्निध्यम् ॥  
कौश्यां बृस्यामास्व कुशासने उपविश।  
यथोपजोषं यथासुखम् ॥  
अनर्हाणि अमूल्यानि ॥  
मूले समीपे।  
विभज्यमाना अङ्गमोटनादीनि कुर्वाणा ॥  
कायं देहं पीड्य आलिङ्ग्येत्यर्थः।  
अपदेशं छलम् ॥  
भावेनाभिप्राये ॥  
प्रवेष्टितो व्याप्तः ॥  
निर्णिक्तं प्रक्षालितम्।  
सवत्सा कृता।  
दोहनायेति शेषः ॥  

###### अरण्यपर्व \- अध्याय 113

### ॥  
श्रीः ॥  

## 3.113. अध्यायः 113

## विषयाः

ऋश्यशृङ्गेण विभाण्डकम्प्रति भ्रमाद्वेश्याकुमार्यां मुनिकुमारत्वव्यपदेशेन तदागमनोक्तिपूर्वकं तदङ्गचेष्टाविलासैस्तस्यामेव स्वचित्तासक्त्युक्तिः ॥1॥  

## पाठः



ऋश्यशृङ्ग उवाच।  

इहागतो जटिलो ब्रह्मचारी न वै ह्रस्वो नातिदीर्घो मनस्वी।  
सुवर्णवर्णः कमलायताक्षः सुतः सुराणामवि शोभमानः ॥  
समृद्धरूपः सवितेव दीप्तः सुश्लक्ष्णवाक्कृष्णतारश्चकोरात्।  
नीलाः प्रसन्नाश्च जटाः सुगन्धा हिरण्यरज्जुग्रथिताः सुदीर्घाः ॥  
आधारभूतः पुनरस्य कण्ठे विभ्राजते विद्युदिवान्तरिक्षे।  
द्वौ चास् पिण्डावधरेण कण्ठा\- दजातरोमौ सुमनोहरौ च ॥  
विलग्नमध्यश्च स नाभिदेशे कटिश्च तस्यातिकृतप्रमाणा।  
तथाऽस् चीरान्तरतः प्रभाति हिरण्मयी मेखला मे यथेयम् ॥  
अन्यच्च तस्याद्भुतदर्शनीयं विकूजितं पादयोः सम्प्रभाति।  
पाण्योश्च तद्वत्स्वनवन्निबद्धौ कलापकावक्षमाला यथेयम् ॥  
विचेष्टमानस्य च तस्य तानि कूजन्ति हंसाः सरसीव मत्ताः।  
चीराणि तस्याद्भुतदर्शनानि नेमानि तद्वन्मम रूपवन्ति ॥  
वक्रं च तस्याद्भुतदर्सनीयं प्रव्याहृतं ह्लादयतीव चेतः।  
पिंस्कोकिलस्येव च तस्य वाणि तां शृण्वतो मे व्यथितोऽन्तरात्मा ॥  
यथा वनं माधवमासिमध्ये समीरीतं श्वसनेनेव भाति।  
तथा स भात्युत्तमपुण्यगन्धी निषेव्यमाणः पवनेन तात ॥  
सुसंवताश्चापि जटा विभक्ता द्वैधीकृता भातिललाटदेशे।  
कर्णौ च चित्रैरिव चक्रवाकैः समावृतौ तस्य सुरूपवद्भिः ॥  
तथा फलं वृत्तमथो विचित्रं समाहतं पाणिना दक्षिणेन।  
तद्भूमिमासाद्य पुनःपुनश्च समुत्पतत्यद्भुतरूपमुच्चैः ॥  
तच्चाभिहत्वा परिवर्ततेऽसौ वातेरितो वृक्ष इवावघूर्णम्।  
तं प्रेक्षतः पुत्रमिवामराणां प्रीतिः परा तात रतिश्च जाता ॥  
स मे समाश्लिष्य पुनः शरीरं जटासु गृह्याभ्यवनाम्य वक्रम्।  
वक्रेण वक्रं प्रणिधाय शब्दं चकार तन्मेऽजनयत्प्रहर्षम् ॥  
न चापि पाद्यं बहुमन्यतेऽसौ फलानि चेमानि मया हृतानि।  
एवंव्रतोस्मीति च मामवोच\- त्फलानि चान्यानि नवान्यदान्मे ॥  
मयोपयुक्तानि फलानि यानि नेमानि तुल्यानि रसेन तेषाम्।  
न चापि तेषां त्वगियं यथैषां साराणि नैषामिव सन्ति तेषाम् ॥  
तोयानि चैवातिरसानि मह्यं प्रादात्म वै पातुमुदाररूपः।  
पीत्वैव यान्यभ्यधिकः प्रहर्षो ममाभवद्भूश्चलितेव चासीत् ॥  
इमानि चित्राणि च गन्धवन्ति माल्यानि तस्योद्ग्रथितानि पट्टैः।  
यानि प्रकीर्येह गतः स्वमेव स आश्रमं तपसा द्योतमानः ॥  
गतेन तेनास्मिकृतो विचेता गात्रं च मे सम्परिदह्यतीव।  
इच्छामि तस्यान्तिकमाशु गन्तुं तं चेह नित्यं परिवर्तमानम् ॥  
गच्छामि तस्यान्तिकमेव तात का नाम सा ब्रह्मचर्या च तस्य।  
इच्छाम्यहं चरितुं तेन सार्धं यथा तपः स चरत्यार्यधर्मा ॥  
चर्तुं तथेच्छा हृदये ममास्ति दुनोति चित्तं यदि तं न पश्ये ॥  
इति श्रीमन्महाभारते अरण्यपर्वणि तीर्थयात्रापर्वणि त्रयोदशाधिकशततमोऽध्यायः ॥113॥  

## टिप्पणयः

आधाररूपा पुनरिति झ. ध. पाठः ॥  
कलापकौ भूषणविशेषौ।  
स्वार्थे कः।  
कङ्गणावित्यर्थः।  
विकुञ्चितं पादयोः सम्प्रभाति इति ध. पाठः ॥  
तथा फलं फलसदृशं कन्दुकम् ॥  
प्रीतिराह्लादः।  
रतिरासक्तिः ॥  

###### अरण्यपर्व \- अध्याय 114

### ॥  
श्रीः ॥  

## 3.114. अध्यायः 114

## विषयाः

पुनर्विभाण्डकासन्निधाने तदाश्रमं गतया गणिकातरुण्या नौकारोपणेन ऋश्यशृङ्गेऽङ्गदेशमानीते महावृष्टेराविर्भावः ॥1॥  
ऋश्यशृङ्गेण लोमपादप्रार्थनया शान्ताभिधायास्तत्सुतायाः परिणयनम् ॥2॥  
लोमपादेन क्रुद्धस् विभाण्डकस्य प्रसादनम् ॥3॥  
ऋश्यशृङ्गेण पितृशासनादङ्गदेशे तनयोदयावधिनिवासपूर्वकं ततः सहभार्यया निजाश्रमाभिगमनम् ॥4॥  

## पाठः



विभाण्डक उवाच।  

रक्षांसि चैतानि चरन्ति पुत्र रूपेण तेनाद्भुतदर्शनेन।  
अतुल्यवीर्याण्यभिरूपवन्ति विघ्रं सदा तपसश्चिन्तयन्ति ॥  
सुरूपरूपाणि च तानि तात प्रलोभयन्ते विविधैरुपायैः।  
सुखाच्च लोकाच्च निपातयन्ति तान्युग्ररूपाणि मुनीन्वनेषु ॥  
न तानि सेवेत मुनिर्यतात्मा सतां लोकान्प्रार्थयानः कथञ्चित्।  
कृत्वा विघ्रनं तापसानां रमन्ते पापाचारास्तापसस्तान्न पश्येत् ॥  
असज्जनेनाचरितानि पुत्र पानान्यपेयानि मधूनि तानि।  
माल्यानि चैतानि न वै मुनीनां स्मृतानि चित्रोज्ज्वलगन्धवन्ति ॥  
रक्षांसि तानीति निवार्य पुत्रं विभाण्डकस्तां मृगयाम्बभूव।  
नासादयामास यदा त्र्यहेण तदा स पर्याववृते श्रमाय ॥  
यदा पुन काश्यपो वै जगाम फलान्याहर्तुं विधिनाश्रमेऽसौ।  
तदा पुनर्लोभयितुं जगाम सा वेशायोषा मुनिमृश्यशृह्गम् ॥  
दृष्ट्वैव तामृश्यशृङ्गः प्रहृष्टः सम्भ्रान्तरूपोऽभ्यपतत्तदानीम्।  
प्रोवाच चैनां भवतः श्रमाय गच्छाव यावन्न पिता ममैति ॥  


लोमश उवाच।  

ततो राजन्काश्यपस्यैकपुत्रं प्रवेश्य वेगेन विमुच्य नावम्।  
प्रलोभयन्त्यो विविधैरुपायै\- राजग्मुरङ्गाधिपतेः समीपम् ॥  
संस्थाप्यतामाश्रमदर्शने तु सन्तारितां नावमथातिशुभ्राम्।  
तीरादुपादाय तथैव चक्रे राजाश्रमं नाम वनं विचित्रम् ॥  
अन्तःपुरे तं तु निवेश्य राजा विभाण्डकस्यात्मजमेकपुत्रम्।  
ददर्श मेघैः सहसा प्रवृष्ट\- मापूर्यणाणं च जगज्जलेन ॥  
स रोमपाद परिपूर्णकामः सुतां ददावृश्यशृङ्गाय शान्ताम्।  
क्रोधप्रतीकारकरं च चक्रे गोभिश्च मार्गेष्वभिकर्षणं च ॥  
विभाण्डकस्याव्रजतः स राजा पशून्प्रभूतान्पशुपांश्च वीरान्।  
समादिशत्पुत्रगृद्धी महर्षि\- र्विभाण्डकः परिपृच्छेद्यदा वः ॥  
स क्तव्यः प्राञ्जलिभिर्भवद्भिः पुत्रस्य ते पशवः कर्षणं च।  
किं ते प्रियं वै क्रियतां महर्षे दासाः स्म सर्वे तव वाचि बद्धाः ॥  
अथोपायात्स मुनिश्चण्डकोपः स्वमाश्रमं मूलफलं गृहीत्वा।  
अन्वेषमाणश्च न तत्र पुत्रं ददर्श चुक्रोध ततो भृशं सः ॥  
ततः स कोपेन विदीर्यमाण आशङ्कमानो नृपतेर्विधानम्।  
जगाम चम्पां प्रतिधक्ष्यमाण\- स्तमङ्गराजं सपुरं सराष्ट्रम् ॥  
स वै श्रान्तः क्षुधितः काश्यपस्ता\- न्घोषान्समासादितवान्समृद्धान्।  
गोपैश्च तैर्विधिवत्पूज्यमानो राजेव तां रात्रिमुवास तत्र ॥  
अवाप्य सत्कारमतीव हृष्टः प्रोवाच कस्य प्रथिताः स्थ गोपाः।  
ऊचुस्ततस्तेऽभ्युपगम्य सर्वे धनं तवेदं विहितं सुतस्य ॥  
देशेषु देशेषु स पूज्यमान\- स्तांश्चैव शृण्वन्मधुरान्प्रलापान्।  
प्रशान्तभूयिष्ठरजाः प्रहृष्टः समाससादाङ्गपतिं पुरस्थम् ॥  
स पूजितस्तेन नरर्षभेण ददर्श पुत्रं दिवि देवं यथेन्द्रम्।  
शान्तां स्नुषां चैव ददर्श तत्र सौदामनीमुच्चरन्तीं यथैव ॥  
ग्रामां श्च घोषांश्च सुतस्य दृष्ट्वा शान्तां च शान्तोऽस्य परः स कोपः।  
चकार तस्यैव परं प्रसादं विभाण्डको भूमिपतेर्नरेद्र ॥  
स तत्रनिक्षिप्य सुतं महर्षि\- रुवाच सूर्याग्निसमप्रभावः।  
जाते च पुत्रे वनमेवाव्रजेथा राज्ञः प्रियाण्यस्य सर्वाणि कृत्वा ॥  
स तद्वचः कृतवानृश्यशृङ्गो ययौ च यत्रास्य पिता बभूव।  
शान्ता चैनं पर्यचरन्नरेन्द्र स्वे रोहिणी सोममिवानुकूला ॥  
अरुन्धती वा सुभगा वसिष्ठं लोपामुद्रा वा यथा ह्यगस्त्यम्।  
नलस्य वै दमयन्ती यथा भू द्यथा शची वज्रधरस्य चैव ॥  
नालायनी चेन्द्रसेना बभूव वस्या नित्यं मुद्गलस्याजमीढ।  
`यथा सीता दाशरथेर्महात्मनो यथा तव द्रौपदी पाण्डुपुत्र'।  
तथा शान्ता ऋश्यशृङ्गं वनस्थं प्रीत्या युक्ता पर्यचरन्नरेन्द्र ॥  
तस्याश्रमः पुण्य एषोऽवभाति महाह्रदं शोभयन्पुण्यकीर्तिः।  
अत्रस्नातः कृतकृत्यो विशुद्ध\- स्तीर्थान्यन्यान्यनुसंयाहि राजन् ॥  
इति श्रीमन्महाभारते अरण्यपर्वणि तीर्थयात्रापर्वणि चतुर्दशाधिकशततमोऽध्यायः ॥114॥  

## टिप्पणयः

श्रमाय आश्रमाय ॥  
विधिना श्रावणेनेति झ. पाठः।  
वेशयोषा वेश्या ॥  
आश्रमो यत्रस्थैर्दृश्यते तावतिदेशे आश्रमदर्शने।  
नाव्याश्रमं नामेति झ. पाठः ॥  
गाश्चैव मार्गेषु च कर्षणानीति झ. पाठः ॥  

###### अरण्यपर्व \- अध्याय 115

### ॥  
श्रीः ॥  

## 3.115. अध्यायः 115

## विषयाः

युधिष्ठिरेण गङ्गासागरसङ्गमादितीर्थगमनम् ॥1॥  
लोमशेन युधिष्ठिरम्प्रति तत्तत्तीर्थाश्रममहिमानुवर्णनम् ॥2॥  

## पाठः



वैशम्पायन उवाच।  

ततः प्रयातः कौशिक्याः पाण्डवो जनमेजय।  
आनुपूर्व्येण सर्वाणि जगामायतनान्यथ ॥  
स सागरं समासाद्य गङ्गायाः सङ्गमे नृप।  
नदीशतानां पञ्चानां मध्ये चक्रे समाप्लवम् ॥  
ततः समुद्रतीरेण जगाम वसुधाधिपः।  
भ्रातृभिः सहितो वीरः कलिङ्गान्प्रति भारत ॥  


लोमश उवाच।  

एते कलिङ्गाः कौन्तेय यत्र वैतरणी नदी।  
यत्रायजत धर्मोपि देवाञ्शरणमेत्य वै ॥  
ऋषिभिः समुपायुक्तं यज्ञियं गिरिशोभितम्।  
उत्तरं तीरमेतद्धि सततं द्विजसेवितम् ॥  
समेन देवयानेन पथा स्वर्गमुपेयुषः।  
अत्रवै ऋषयोऽन्येऽपि पुरा क्रतुभिरीजिरे ॥  
अत्रैव रुद्रो राजेन्द्र पशुमादत्तवान्मखे।  
पशुमादाय राजेन्द्र भागोयमिति चाब्रवीत् ॥  
हृते पशौ तदा देवास्तमूचुर्भरतर्षभ।  
मा परस्वमभिद्रोग्धा माधर्म्यान्नीनशः पथः ॥  
`स्वयं यज्ञेश्वरो भूत्वा कर्मणां फलदायकः।  
यज्ञं विहन्तुं भगवान्नार्हसे जगदीश्वर' ॥  
इतिकल्याणरूपाभिर्वाग्भिस्ते रुद्रमस्तुवन्।  
इष्ट्या चैनं तर्पयित्वा मानयाञ्चक्रिरे तदा ॥  
ततः स पशुमुत्सृज्य देवयानेन जग्मिवान्।  
तत्रानुवंशो रुद्रस्यतं निबोध युधिष्ठिर ॥  
अयातयामं सर्वेभ्यो भागेभ्यो भागमुत्तमम्।  
देवाः सङ्कल्पयामासुर्भयाद्रुद्रस्य शाश्वतम् ॥  
इमां गाथामत्र गायन्नपः स्पृशति यो नरः।  
देवयानोऽस्य पन्थाश्च चक्षुषाऽभिप्रकाशते ॥  


वैशम्पायन उवाच।  

ततो वैतरणीं सर्वे पाण्डवा द्रौपदी तथा।  
अवतीर्य महाभागास्तर्पयाञ्चक्रिरे पितृन् ॥  


युधिष्ठिर उवाच।  

उपस्पृश्येह विधिवदस्यां नद्यां तपोबलात्।  
मानुषादस्मि विषयादपेतः पश्य लोमश ॥  
सर्वाल्लोँकान्प्रपश्यामि प्रसादात्तव सुव्रत।  
वैखानसानां जपतामेष शब्दो महात्मनाम् ॥  


लोमश उवाच।  

त्रिशतं वै सहस्राणि योजनानां युधिष्ठिर।  
यत्रध्वनिं शृणोष्येनं तूष्णीमास्स्व विशाम्पते ॥  
एतत्स्वयम्भुवो राजन्वनं दिव्यं प्रकाशते।  
यत्रायजत राजेन्द्र विश्वकर्मा प्रतापवान् ॥  
यस्मिन्यज्ञे हि भूर्दत्ता कश्यपाय महात्मने।  
सपर्वतवनोद्देशा दक्षिणार्थे स्वयम्भुवा ॥  
अवासीदच्च कौन्तेय दत्तमात्रा मही तदा।  
उवाच चापि कुपिता लोकश्वरमिदं प्रभुम् ॥  
न मां मर्त्याय भगवन्कस्मैचिद्दातुमर्हसि।  
प्रदानं मोघमेतत्ते यास्याम्येषा रसातलम् ॥  
विषीदन्तीं तु तां दृष्ट्वा कश्यपो भगवानृषिः।  
प्रसादयाम्बभूवाथ ततो भूमिं विशाम्पते ॥  
ततः प्रसन्ना पृथिवी तपसा तस्य पाण्डव।  
पुनरुन्नह्य सलिलाद्देदीरूपास्थिता बभौ ॥  
सैषा प्रकाशते राजन्वेदीसंस्थानलक्षणा।  
आरुह्यात्र महाराज वीर्यवान्वै भविष्यसि ॥  
सैषा सागरमास्राद्य राजन्वेदी समाश्रिता।  
एतामारुह्य भद्रं ते त्वमेकस्तर सागरम् ॥  
अहं च ते स्वस्त्ययनं प्रयोक्ष्ये यथा त्वमेनामधिरोहसेऽद्य।  
स्पृष्टा हि मर्त्येन ततः समुद्र\- मेषा वेदी प्रविशत्याजमीढ ॥  
ओन्नमो विश्वगुप्ताय नमो विश्वपराय ते।  
सान्निध्यं कुरु देवेश सागरे लवणाम्भसि ॥  
अग्निर्मित्रो योनिरापोऽथ देव्यो विष्णो रेतस्त्वममृतस्य नाभिः।  
एवं ब्रुवन्पाण्डव सत्यवाक्यं वेदीमिमां त्वं तरसाऽधिरोह ॥  
अग्निश्च ते योनिरिडा च देहो रेतोधा विष्णोरमृतस्य नाभिः।  
एवं ब्रुवन्पाण्डव सत्यवाक्यं ततोऽवगाहेत पतिं नदीनाम् ॥  
अन्यथा हि कुरुश्रेष्ठ देवयोनिरपाम्पतिः।  
कुशाग्रेणापि कौन्तेय न स्प्रष्टव्यो महोदधिः ॥  


वैशम्पायन उवाच।  

ततः कृतस्वस्त्ययनो महात्मा युधिष्ठिरः सागरमभ्यगच्छत्।  
कृत्वा च तच्छासनमस्य सर्वं महेन्द्रमासाद्य निशामुवास ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चदशाधिकशततमोऽध्यायः ॥115॥  

## टिप्पणयः

उत्तरन्तीरं वैतरण्याः ॥  
मा परस्वमभिद्रोग्धा परभागस्य नाशं मादुर्वित्यर्थः ॥  
अयातयामं तात्कालिकम् ॥  
समुद्रप्रार्थनामन्रमाह ओन्नम इति।  
विश्वं गुप्तं लीनमस्मिन् प्रलये इति विश्वगुप्तः।  
विश्वस्मात्पराय श्रेष्ठाय विष्णवे इत्यर्थः।  
लवणाम्भसि क्षारोदके ॥  
देवयोनिः देवस्तानम् ॥  
युधिष्ठिरः सागरगामचच्छदिति क. ध. पाठः ॥  

###### अरण्यपर्व \- अध्याय 116

### ॥  
श्रीः ॥  

## 3.116. अध्यायः 116

## विषयाः

अकृतव्रणएन मुनिना युधिष्ठिरम्प्ति परशुरामचरित्रकीर्तनारम्भः ॥1॥  
ऋचीकेन भृगुसुतेन दिव्याश्वसहस्रशुल्कदानेन गाधिकन्यापरिणयनम् ॥2॥  
गाधिसुतया सत्यवत्या भूगुप्रसादाज्जमदग्निनामकतवयोत्पादनम् ॥3॥  

## पाठः



वैशम्पायन उवाच।  

स तत्र तामुषित्वैकां रजनीं पृथिवीपतिः।  
तापसानां परं चक्रे सत्कारं भ्रातृभिः सह ॥  
लोमशस्तस्य तान्सर्वानाचख्यौ तत्र तापसान्।  
भृगूनङ्गिरसश्चैव वसिष्ठानथ काश्यपान् ॥  
तान्समेत्य सा राजर्षिरभिवाद्य कृताञ्जलिः।  
रामस्यानुचरं वीरमपृच्छदकृतव्रणम् ॥  
कदा नु रामो भगवांस्तापसो दर्शयिष्यति।  
तमहं तपसा युक्तं द्रष्टुमिच्छामि भार्गवम् ॥  


अकृतव्रण उवाच।  

आयानेवासि विदितो रामस्य विदितात्मनः।  
प्रीतिस्त्वयि च रामस्य क्षिप्रं त्वां दर्शयिष्यति ॥  
चतुर्दशीमष्टमीं च रामं पश्यन्ति तापसाः।  
अस्यां रात्र्यां व्यतीतायां भवित्री श्वश्चतुर्दशी ॥  
`ततो द्रक्ष्यसि रामं त्वं कृष्णाजिनजटाधरम्'।  


युधिष्ठिर उवाच।  

भवाननुगतो रामं जामदग्न्यं महाबलम्।  
प्रत्यक्षदर्शी सर्वस्य पूर्ववृत्तस्य कर्मणः ॥  
स भवान्कथयत्वद्य यथा रामेण निर्जिताः।  
आहवे क्षत्रियाः सर्वे कथं केन च हेतुना ॥  


अकृतव्रण उवाच।  

\[हन्त ते कथयिष्यामि महदाख्यानमुत्तमम्।  
भृगूणां राजशार्दूल वंशे जातस्य भारत ॥  
रामस्य जामदग्न्यस्य चरितं देवसम्मितम्।  
हैहयाधिपतेश्चैव कार्तवीर्यस् भारत ॥  
रामेण चार्जुनो नाम हैहयाधिपतिर्हतिः।  
तस्य बाहुशतान्यासंस्त्रीणि सप्त च पाण्डव ॥  
दत्तात्रेयप्रसादेन विमानं काञ्चनं तथा।  
ऐश्वर्यं सर्वभूतेषु पृथिव्यां पृथिवीपते ॥  
अव्घाहतगतिश्चैव रथस्तस्य महात्मनः।  
रथेन तेन तु सदावरदानेन वीर्यवान् ॥  
ममर्द देवान्यक्षांश्च ऋषींश्चैव समन्ततः।  
भूतांश्चैव स सर्वांस्तु पीडयामास सर्वतः ॥  
ततो देवाः समेत्याहुर्ऋषयश्च महाव्रताः।  
देवदेवं सुरारिघ्नं विष्णुं सत्यपराक्रमम्।  
भगवन्भूतरार्थमर्जुनं जहि वै प्रभो ॥  
विमानेन च दिव्येन हैहयाधिपतिः प्रभुः।  
शचीसहायं क्रीडन्तं धर्षयामास वासवम् ॥  
ततस्तु भगवान्देवः शक्रेण सहितस्तदा।  
कार्तवीर्यविनाशार्थं मन्त्रयामास भारत ॥  
यत्तद्भूतहितं कार्यं सुरेन्द्रेण निवेदितम्।  
सम्प्रतिश्रुत्य तत्सर्वं भगवाँल्लोकपूजितः।  
जगाम बदरीं रम्यां स्वमेवाश्रममण्डलम् ॥  
एतस्मिन्नेव काले तु पृथिव्यां पृथिवीपतिः।\]  
कान्यकुब्जे महानासीत्पार्थिवः सुमहाबलः।  
गाधीति विश्रुतो लोके वनवासं जगाम ह ॥  
वने तु तस्य वसतः कन्या जज्ञेऽप्सरःसमा।  
ऋचीको भार्गवस्तां च वरयामास भारत ॥  
तमुवाच ततो गाधिर्ब्राह्मणं संशितव्रतम्।  
उचितं नः कुले किञ्चित्पूर्वैर्यत्सम्प्रवर्तितम् ॥  
एकतः श्यामकर्णानां पाण्डुराणां तरस्विनाम्।  
सहस्रं वाजिनां शुक्लमिति विद्धि द्विजोत्तम ॥  
न चापि भगवान्वाच्योदीयतामिति भार्गव।  
देया मे दुहिता चैव त्वद्विधाय महात्मने ॥  


ऋचीक उवाच।  

एकतः श्यामकर्णानां पाण्डुराणां तरस्विनाम्।  
दास्याम्यश्वसहस्रं ते मम भार्या सुताऽस्तु ते ॥  


`गाधिरुवाच।  

ददास्यश्वसहस्रं मे तव भार्या सुताऽस्तु मे' ॥  


अकृतव्रण उवाच।  

स तथेति प्रतिज्ञाय राजन्वरुणमब्रवीत्।  
एकतः श्यामकर्णानां पाण्डुराणां तरस्विनाम्।  
सहस्रं वाजिनामेकं शुल्कार्थं प्रतिदीयताम् ॥  
तस्मै प्रादात्सहस्रं वै वाजिनां वरुणस्तदा।  
तदश्वतीर्थं विख्यातमुत्थिता यत्र ते हयाः ॥  
गङ्गायां कान्यकुब्जे वै ददौ सत्यवतीं तदा।  
ततो गाधिः सुतां चास्मै जन्याश्चासन्सुरास्तदा ॥  
लब्धं हयसहस्रं तु तां च दृष्ट्वा दिवौकसः।  
`विस्मयं परमं जग्मुस्तमेव दिवि संस्तुवन्' ॥  
धर्मेण लब्ध्वा तां भार्यामृचीको द्विजसत्तमः।  
यथाकामं यथाजोषं तया रेमे सुमध्यया ॥  
तं विवाहे कृतेराजन्सभार्यमवलोककः।  
आजगाम भृगुश्रेष्ठः पुत्रं दृष्ट्वा ननन्द च ॥  
भार्यापती तमासीनं भृगुं सुरगणार्चितम्।  
अर्चित्वा पर्युपासीनौ प्राञ्जली तस्थतुस्तदा ॥  
ततः स्नुषां स भगवान्प्रहृष्टो भृगुरब्रवीत्।  
वरं वृणीष्व सुभगे दाता ह्यस्मि तवेप्सितम् ॥  
सा वै प्रसादयाभास तं गुरुं पुत्रकारणात्।  
आत्मनश्चैव मातुश्च प्रसादं च चकार सः ॥  


भृगुरुवाच।  

ऋतौ त्वं चैव माता च स्नाते पुंसवनाय वै।  
आलिङ्गेतां पृथग्वृक्षौ साऽस्वत्थं त्वमुदुम्बरम् ॥  
चरुद्वयमिदं भद्रे जनन्याश्च तवैव च।  
विश्वमावर्तयित्वा तु मया यत्नेन साधितम् ॥  
प्राशितव्यं प्रयत्नेन तेत्युक्त्वाऽदर्शनं गतः।  
आलिङ्गने चरौ चैव चक्रतुस्ते विपर्ययम् ॥  
ततः पुन स भगवान्काले बहुतिथे गते।  
दिव्यज्ञानाद्विदित्वा तु भगवानागतः पुनः ॥  
अथोवाच महातेजा भृगुः सत्यवतीं श्नुषाम् ॥  
उपयुक्तश्चरुर्भद्रे वृक्षे चालिङ्गनं कृतम्।  
विपरीतेन ते सुभ्रूर्मात्रा चैवासि वञ्चिता ॥  
क्षत्रियो ब्राह्मणाचारो मातुस्तव सुतो महान्।  
भविष्यति महावीर्यः साधूनां मार्गमास्थितः ॥  
ततः प्रसादयामास श्वशुरं सा पुनःपुनः।  
न मे पुत्रो भवेदीदृक्कामं पौत्रो भवेदिति ॥  
एवमस्त्विति सा तेन पाण्डव प्रतिनन्दिता।  
क्रालं प्रतीक्षती गर्भं धारयामास यत्नतः ॥  
जमदग्निं ततः पुत्रं जज्ञे सा काल आगते।  
तेजसा वर्चसा चैव युक्तं भार्गवनन्दनम् ॥  
स वर्धमानस्तेजस्वी वेदस्याध्ययनेन च।  
बहूनृषीन्महातेजाः पाण्डवेयात्यवर्तत ॥  
तं तु कृत्स्नो धनुर्वेदः प्रत्यभाद्भरतर्षभ।  
चतुर्विधानि चास्त्राणि भास्करोपमवर्चसम् ॥  
इति श्रीमन्महाभारते अरण्यपर्वणि तीर्थयात्रापर्वणि षोडशाधिकशततमोऽध्यायः ॥116॥  

## टिप्पणयः

तापसान्दर्शयिष्यति।  
तेनैवाहम्प्रसङ्गेनेति झ. पाठः ॥  
आयान् आगच्छन् ॥  
जन्याः वरपक्षीयाः।  
ततो गाधिः सुतां तस्मै ददौ कन्यां नृपोत्तमेति क. पाठः ॥  
लब्ध्वा हयसहस्रं तद्देवानां सन्निधौ तदेति क. पाठः ॥  
अवलोककः अवलोकनार्थी ॥  
विश्वंविराटपुरुषं आवर्तयित्वामुहुर्मुहुरनुसन्धाय एतयोश्चर्वोर्भक्षणेन विश्वस्रष्टृतुल्यौ पुत्रौ भविष्यत इति भावः ॥  
ते उभे प्रति इत्युक्त्वेतीकारलोपः सन्धिर्वा आर्षः।  
आलिङ्गने अश्वत्थोदुम्बरयोः ॥  

###### अरण्यपर्व \- अध्याय 117

### ॥  
श्रीः ॥  

## 3.117. अध्यायः 117

## विषयाः

रामेण रेणुकायां मानसिकव्यभिचारदर्शिनः पितुर्जमदग्नेर्नियोगात्कुठारेण तस्याः कण्ठच्छेदनम् ॥1॥  
जमदग्निना पुत्रप्रार्थनया रेणुकायाः पुनरुज्जीवनम् ॥2॥  
रामासन्निधाने जमदग्न्याश्रममुपागतेन कार्तवीर्यार्जुनेन तदीयहोमधेनुवत्साहरणपूर्वकं तदाश्रमपीडनम् ॥3॥  
तत आगतेन रामेण कार्तवीर्ये युधि निहते तदीयै रामासन्निधाने जमदग्नेर्वधः ॥4॥  

## पाठः



अकृतव्रण उवाच।  

स वेदाध्ययने युक्तो जमदग्निर्महातपाः।  
तपस्तेपे ततो देवान्नियमाद्वशमानयत् ॥  
स प्रसेनजितं राजन्नधिगम्य नराधिपम्।  
रेणुकां वरयामास स च तस्मै ददौ नृपः ॥  
रेणुकां त्वथ सम्प्राप्य भार्यां भार्गवनन्दनः।  
आश्रमस्थस्तया सार्धं तपस्तेपेऽनुकूलया ॥  
तस्याः कुमाराश्चत्वारो जज्ञिरे रामपञ्चमाः।  
सर्वेषामजघन्यस्तु राम आसीञ्जघन्यजः ॥  
फलाहारेषु सर्वेषु गतेष्वथ सुतेषु वै।  
रेणुका स्नातुमगमत्कदाचिन्नियतव्रता ॥  
सा तु चित्ररथं नाम मार्तिकावतकं नृपम्।  
ददर्श रेणुका राजन्नागच्छन्ती यदृच्छया ॥  
क्रीडन्तं सलिले दृष्ट्वा सभार्यं पद्ममालिनम्।  
ऋद्धिमन्तं ततस्तस्य स्पृहयामास रेणुका ॥  
व्यभिचाराच्च तस्मात्सा क्लिन्नाम्भसि विचेतना।  
`अन्तरिक्षान्निपतिता नर्मदायां महाह्रदे ॥  
उतीर्य चापि सा यत्नाज्जगाम भरतर्षभ'।  
प्रविवेशाश्रमं त्रस्ता तां वै भर्तान्वबुध्यत ॥  
स तां दृष्ट्वाच्युतान्धैर्याद्ब्राह्म्या लक्ष्म्या विवर्जिताम्।  
श्रिक्शब्देन महातेजा गर्हयामास वीर्यवान् ॥  
ततो ज्येष्ठो जामदग्न्यो रुमण्वान्नाम नामतः।  
आजगाम सुषेणश्च वसुर्विश्वावसुस्तथा ॥  
तानानुपूर्व्याद्भगवान्वधे मातुरचोदयत्।  
न च ते जातसम्मोहाः किञ्चिदूचुर्विचेतसः ॥  
ततः शशाप तान्क्रोधात्ते शप्ताश्चैतनां जहुः।  
मृगपक्षिसधर्माणः क्षिप्रमासञ्जडोपमाः ॥  
ततो रामोऽभ्ययात्पश्चादाश्रमं परवीरहा।  
तमुवाच महामन्युर्जमदग्निर्महातपाः ॥  
जहीमां मातरं पापां मा च पुत्र व्यथां कृथाः।  
तत आदाय परशुं रामो मातु शिरोऽहरत् ॥  
ततस्तस्य महाराज जमदग्नेर्महात्मनः।  
कोपोऽभ्यगच्छत्सहसा प्रसन्नश्चाब्रवीदिदम् ॥  
ममेदं वचनात्तात कृतं ते कर्म दुष्करम्।  
वृणीष्व कामान्धर्मज्ञ यावतो वाञ्छसे हृदा ॥  
स वव्रे मातुरुत्थानमस्मृतिं च वधस्य वै।  
पापेन तेन चास्पर्शं भ्रातॄणां प्रकृतिं तथा ॥  
अप्रतिद्वन्द्वतां युद्धे दीर्घमायुश्च भारत।  
ददौ च सर्वान्कामांस्ताञ्जमदग्निर्महातपाः ॥  
कदाचित्तु तथैवास्य विनिष्क्रान्ताः सुताः प्रभो।  
अथानूपपतिर्वीरः कार्तवीर्योऽभ्यवर्तत ॥  
तमाश्रमपदं प्राप्तमृषिरर्ध्यात्समार्चयत्।  
स युद्धमदसम्मत्तो नाभ्यनन्दत्तथाऽर्चनम् ॥  
प्रमथ्य चाश्रमात्तस्माद्धोमधेनोस्ततोबलात्।  
जहार वत्सं क्रोशन्त्या बभञ्ज च महाद्रुमान् ॥  
आगताय च रामाय तदाचष्ट पिता स्वयम्।  
गां च रोरुदतीं दृष्ट्वा कोपो रामं समाविशत्।  
स मन्युवशमापन्नः कार्तवीर्यमुपाद्रवत् ॥  
तस्याथ युधि विक्रम्य भार्गवः परवीरहा।  
चिच्छेद निशितैर्भल्लैर्बाहून्परिघसन्निभान् ॥  
सहस्रसम्मितान्राजन्प्रगृह्य रुचिरं धनुः।  
अभिभूतः स रामेण संयुक्तः कालधर्मणा ॥  
अर्जुनस्याथ दायादा रामेण कृतमन्यवः।  
आश्रमस्थं विना रामं जमदग्निमुपाद्रवन् ॥  
ते तं जघ्नुर्महावीर्यमयुध्यन्तं तपस्विनम्।  
असकृद्रामरामेति विक्रोशन्तमनाथवत् ॥  
कार्तवीर्यस्य पुत्रास्तु जमदग्निं युधिष्ठिर।  
घातयित्वा शरैर्जग्मुर्यथागतमरिन्दमाः ॥  
अपक्रान्तेषु वै तेषु जमदग्नौ तथा गते।  
समित्पाणिरुपागच्छदाश्रमं भृगुनन्दनः ॥  
स दृष्ट्वा पितरं वीरस्तदा मृत्युवशं गतम्।  
अनर्हं तं तथाभूतं विललाप सुदुःखितः ॥  
इति श्रीमन्महाभारते अरण्यपर्वणि तीर्थयात्रापर्वणि सप्तदशाधिकशततमोऽध्यायः ॥117॥  

## टिप्पणयः

ततस्तस्य स्पृहयामास तमैच्छत्।  
सभार्यं हेममालिनमिति क. ध. पाठः ॥  
कालधर्मणा मृत्युना ॥  

###### अरण्यपर्व \- अध्याय 118

### ॥  
श्रीः ॥  

## 3.118. अध्यायः 118

## विषयाः

अकृतव्रणेन युधिष्ठिरम्प्रति पितृवधमर्षात् त्रिः सप्तकृत्वः पृथिव्या निःक्षत्रियीकरणादिरामचरित्रकथनम् ॥  
.।  
युधिष्ठिरेण परेद्युश्चतुर्दश्यां सन्निहितपरशुरामपूजनादिपूर्वकं महेन्द्रशैलात्पुरः प्रस्थानम् ॥2॥  

## पाठः



राम उवाच।  

ममापराधात्तैः क्षुद्रैर्हतस्त्वं तात बालिशैः।  
कार्तवीर्यस्य दायादैर्वने मृग इवेषुभिः ॥  
धर्मज्ञस्य कथं तात वर्तमानस्य सत्पथे।  
मृत्युरेवंविधो युक्तः सर्वभूतेष्वनागसः ॥  
किन्नु तैर्न कृतम्पापं यैर्बवांस्तपसि स्तितः।  
अयुध्यमानो वृद्धः सन्हतः शरशतैः शितैः ॥  
किन्नु ते तत्र वक्ष्यन्ति सचिवेषु सुहृत्सु च।  
अयुध्यमानं धर्मज्ञमेकं हत्वाऽनपत्रपाः ॥  


अकृतव्रण उवाच।  

लालप्यैवं सकुस्न्णं बहु नानाविधं नृप।  
प्रेतकार्याणि सर्वाणि पितुश्चक्रे महातपाः ॥  
ददाह पितरं चाग्नौ रामः परपुरञ्जयः।  
प्रतिजज्ञे वधं चापि सर्वक्षत्रस्य भारत ॥  
सङ्क्रुद्धोऽतिबलः सङ्ख्ये शस्त्रमादाय वीर्यवान्।  
जघ्निवान्कार्तवीर्यस्य सुतानेकोऽन्तकोपमः ॥  
तेषां चानुगता ये च क्षत्रियाः क्षत्रियर्षभ।  
तांश्च सर्वानवामृद्गाद्रामः प्रहरतांवरः ॥  
त्रिःसप्तकृत्वः पृथिवीं कृत्वा निःक्षित्रियां प्रभुः।  
समन्तपञ्चके पञ्च चकार रुधिरह्रदान् ॥  
स तेषु तर्पयामास पितॄन्भृगुकुलोद्वहः।  
साक्षाद्ददर्श चर्चीकं स च रामं न्यवारयत् ॥  
ततो यज्ञेन महता जामदग्न्यः प्रतापवान्।  
तर्पयामास देवेन्द्रमृत्विग्भ्यः प्रददौ महीम् ॥  
वेदीं चाप्यददद्धैमीं कश्यपाय महात्मने।  
दशव्यामायतां कृत्वा नवोत्सेधां विशाम्पते ॥  
तां कश्यपस्यानुमते ब्राह्मणाः खण्डशस्तदा।  
व्यभजंस्ते तदा राजन्प्रख्याताः खाण्डवायनाः ॥  
स प्रदाय महीं तस्मै कश्यपाय महात्मने।  
`तपः सुमहदास्थाय महाबलपराक्रमः'।  
अस्मिन्महेन्द्रे शैलेन्द्रे वसत्यमितविक्रमः ॥  
एवं वैरमभूत्तस्य क्षत्रियैर्लोकवासिभिः।  
पृथिवी चापि विजिता रामेणामिततेजसा ॥  


वैशम्पायन उवाच।  

ततश्चतुर्दशीं रामः समयेन महामनाः।  
दर्शयामास तान्विप्रान्धर्मराजं ज सानुजम् ॥  
स तमानर्च राजेन्द्र भ्रातृभिः सहितः प्रभुः।  
द्विजानां च परां पूजां चक्रे नृपतिसत्तमः ॥  
अर्जित्वा जामदग्न्यं स पूजितस्तेन चोदितः।  
महेन्द्र उष्य तां रात्रिं प्रययौ दक्षिणामुखः ॥  
इति श्रीमन्महाभारते अरण्यपर्वणि तीर्थयात्रापर्वणि अष्टादशाधिकशततमोऽध्यायः ॥118॥  

## टिप्पणयः

दशव्यामायतां व्यामो हस्तचतुष्टयम्।  
चत्वारिंशद्धस्तायामविस्ताराम्।  
नवोत्सेधां षट्रत्रिंशद्धस्तोच्छ्रायां चेत्यर्थः आनर्च अर्चितवान् ॥  
उष्य उषित्वा ॥  

###### अरण्यपर्व \- अध्याय 119

### ॥  
श्रीः ॥  

## 3.119. अध्यायः 119

## विषयाः

युधिष्ठिरेण यात्राक्रमेण प्रभासतीर्थेप्रति गमनम् ॥1॥  
तत्रतद्दिदृक्षया कृष्णबलभद्रादीनामागमनम् ॥2॥  

## पाठः



वैशम्पायन उवाच।  

गच्छन्स तीर्थानि महानुभावः।  
पुण्यानि रम्याणि ददर्श राजा।  
सर्वाणि वैप्रैरुपशोभितानि क्वचित्क्वचिद्भारत सागरम्य ॥  
स वृत्तवांस्तेषु कृताभिषेकः सहानुजः पार्थिवपुत्रपौत्रः।  
समुद्रगां पुण्यतमां प्रशस्तां जगाम पारिक्षित पाण्डुपुत्रः ॥  
तत्रापि चाप्लुत्य महानुभाव सन्तर्पयामास पितृडन्सुरांश्च।  
द्विजातिमुख्येषु धनं विसृज्य गोदावरीं सागरगामगच्छत् ॥  
ततो विपाप्मा द्रविडेषु राज\- न्समुद्रमासाद्य च लोकपुण्यम्।  
अगस्त्यतीर्थं च महापवित्रं\- नारीतीर्थान्यथा वीरो ददर्श ॥  
तत्रार्जुनस्याग्र्यधनुर्धरस्य निशम्य तत्कर्म परैरशक्यम्।  
सम्पूज्यमानः परमर्षिसङ्घैः परां मुदं पाणअडुसुतः स लेभे ॥  
स तेषु तीर्थेष्वभिषिक्तगात्रः कृष्णासहायः सहितोऽनुजैश्च।  
सम्पूजयन्विक्रममर्जुनस्य रमे महीपालपतिः पृथिव्याम् ॥  
ततः सहस्राणि गवां प्रदाय तीर्थेषु तेष्वम्बुधरोत्तमस्य।  
हृष्टः सह भ्रातृभिरर्जुनस्य सङ्कीर्तयामास गवां प्रदानम् ॥  
स तानि तीर्थानि च सागरस्य पुण्यानि चान्यानि बहूनि राजन्।  
क्रमेण गच्छन्परिपूर्णकामः शूर्पारकं पुण्यतमं ददर्श ॥  
तत्रोदधेः कञ्चिदतीत्य देशं ख्यातं पृथिव्यां वनमाससाद।  
तप्तं सुरैरत्र तपः पुरस्ता\- दिष्टुं कतथा पुण्यपरैर्नरेन्द्रैः ॥  
स तत्र तामग्र्यधनुर्धरस्य वेदीं ददर्शायतपीनबाहुः।  
ऋचीकपुत्रस्य तपस्विसङ्घैः समावृतां पुण्यकृदर्चनीयाम् ॥  
ततो वसूनां वसुधाधिपः स मरुद्गणानां च तथाश्विनोश्च।  
वैवस्वतादित्यधनेश्वराणा\- मिन्द्रस्य विष्णोः सवितुर्विभोश्च ॥  
भगस्य चन्द्रस्य दिवाकरस्य पतेरपां साध्यगणस्य चैव।  
धातुः पितॄणां च तथा महात्मा रुद्रस्य राजन्सगणस्य चैव ॥  
सरस्वत्याः सिद्धगणस्य चैव पूष्णश्च ये चाप्यमरास्तथाऽन्ये।  
पुण्यानि चाप्यायतनानि तेषां ददर्श राजा सुमनोहराणि ॥  
तेषूपवासान्विबुधानुपोष्य दुत्त्वा च रत्नानि महान्ति राजा।  
तीर्थेषु सर्वेषु परिप्लुताङ्गः पुनः स शूर्पारकमाजगाम ॥  
स तेन तीरेण तु सागरस्य पुनः प्रयातः सह सोदरीयैः।  
द्विजैः पृथिव्यां प्रथितं महद्भि\- स्तीर्थं प्रभासं समुपाजगाम ॥  
तत्राभिषिक्तः पृथुलोहिताक्षः सहानुजैर्देवगणान्पितॄंश्च।  
सन्तर्पयामास तथैव कृष्णा ते चापि विप्राः सह लोमशेन ॥  
कस द्वादशाहं जलवायुभक्षः कुर्वन्क्षपाहःसु तदाऽभिषेकम्।  
समन्ततोऽग्नीनुपदीपयित्वा तेपे तपो धर्मभृतांवरिष्ठः ॥  
तमुग्रमास्थाय तपश्चरन्तं शुश्राव रामश्च जनार्दनश्च।  
तौ सर्ववृष्णिप्रवरौ ससैन्यौ युधिष्ठिरं जग्मतुराजमीढम् ॥  
ते वृष्णयः पाण्डुसुतान्समीक्ष्य भूमौ शयानान्मलदिग्धगात्रान्।  
अनर्हतीं द्रौपदीं चापि दृष्ट्वा सुदुःखिताश्चुक्रुशुरार्तनादान् ॥  
ततः स रामं च जनार्दनं च कार्ष्णि च साम्बं च शिनेश्च पौत्रम्।  
अन्यांश्च वृष्णीनुपगम्य पूजां चक्रे यथाधर्ममहीनसत्वः ॥  
ते चापि सर्वान्प्रतिपूज्य पार्थां\- स्तैः सत्कृताः पाण्डुसुतैस्तथैव।  
युधिष्ठिरं सम्परिवार्य राज\- न्नुपाविशन्देवगणा यथेन्द्रम् ॥  
तेषां स सर्वं चरितं परेषां वने च वासं परमप्रतीतः।  
अस्त्रार्थमिन्द्रस्य गतं च पार्थं कृष्णे शशंसामरराजसूनुम् ॥  
श्रुत्वा तु ते तस्य वचः प्रतीता\- स्तांश्चापि दृष्ट्वा सुकृशनतीव।  
नेत्रोद्भवं सम्मुमुचुर्महार्हा दुःखार्तिजं वारि महानुभावाः ॥  
इति श्रीमन्महाभारते अरण्यपर्वणि तीर्थयात्रापर्वणि एकोनविंशत्यधिकशततमोऽध्यायः ॥119॥  

## टिप्पणयः

वृत्तवान् सद्वृत्तः।  
पार्थिवः पृथ्वीपतिः कश्यपस्तस्य पुत्रः सूर्यस्तस्य पौत्रो युधिष्ठिरः तत्पितुर्धर्मस्य सूर्यपुत्रत्वात्।  
प्रशस्तां नाम नदीम् ॥  
नारीतीर्थानि ग्राहरूपाः पञ्चाप्सरसो मुनिशापवशाद्यत्र स्थिता अर्जुनेन च शापान्मोचितास्तानि नारीतीर्थानि ॥  
मम्बुधरोत्तमस्य समुद्रस्य ॥  
तीर्थेषु।  
उपवासान् पुमीपवासिनो विबुधान्पणअडितानुपोष्य वस्त्रैरावास् रत्नानि च तेभ्य एव दत्त्वा ॥  
कार्ज्जि प्रद्युम्नम्।  
पौत्रं सात्यकिम् ॥  

###### अरण्यपर्व \- अध्याय 120

### ॥  
श्रीः ॥  

## 3.120. अध्यायः 120

## विषयाः

बलभद्रेण वृष्णिपाण्डवसभायां भीष्मधृतराष्ट्रादिगर्हणपूर्वकं पाण्डवान्प्रति शोचनम् ॥1॥  

## पाठः



जनमेजय उवाच।  

प्रभासतीर्थमासाद्यपाण्डवा वृष्णयस्तथा।  
किमकुर्वन्कथाश्चैषां कास्तत्रासंस्तपोधन ॥  
ते हि सर्वे महात्मानः सर्वशास्त्रविशारदाः।  
वृष्णयः पाण्डवाश्चैव सुहृदश्चपरस्परम् ॥  


वैशम्पायन उवाच।  

प्रभासतीर्थं सम्प्राप्य पुण्यं तीर्थं महोदधेः।  
वृष्णयः पाण्डवान्वीराः परिवार्योपतस्थिरे ॥  
ततो गोक्षीरकुन्देन्दुमृणआलरजतप्रभः।  
वनमाली हली रामो बभाषे पुष्करेक्षणम् ॥  
न कृष्ण धर्मश्चरितो भवाय जन्तोरधर्मश्च पराभवाय।  
युधिष्ठिरो यत्रजटी महात्मा वनाश्रयः क्लिश्यति चीरवासाः ॥  
दुर्योधनश्चापि महीं प्रशास्ति न चास्य भूमिर्विवरं ददाति।  
धर्मादधर्मश्चरितो वरीया\- नितीव मन्येत नरोऽल्पबुद्धिः ॥  
दुर्योधने चापि विवर्धमाने युधिष्ठिरे चासुखमात्तराज्ये।  
`हृतस्वराज्यायतनार्थभार्ये दुर्योधनेनाल्पधिया च पार्थे'।  
किन्न्वत्र कर्तव्यमिति प्रजाभिः शङ्का मिथः सञ्जनिता नराणाम् ॥  
अयं स धर्मप्रभवो नरेन्द्रो धर्मे धृतः सत्यधृतिः प्रदाता।  
चलेद्धि राज्याच्च सुखाच्च पार्थो धर्मादपेतस्तु कथं विवर्धेत् ॥  
कथं नु भीष्मश्च कृपश्च विप्रो द्रोणश्च राजा च कुलस्य वृद्धः।  
प्रव्राज्य पार्थान्सुमाप्नुवन्ति धिक्पापबुद्धीन्भरतप्रधानान् ॥  
किन्नाम वक्ष्यत्यवनिप्रधानः पितृडन्समागम्य परत्र पापः।  
पुत्रेषु सम्यक्वरितं मयेति पुत्रानपापान्व्यपरोप्य राज्यात् ॥  
नासौ धिया सम्प्रति पश्यति स्म किन्नाम कृत्वाऽहमचक्षुरेवम्।  
जातः पृथिव्यामिति पार्थिवेषु प्रव्राज्यकौन्तेयमिति स्म राज्यात् ॥  
नूनं समृद्धान्पितृलोकभूमौ चामीकराभान्क्षितिजान्प्रफुल्लान्।  
विचित्रवीर्यस्य सुतः सपुत्रः कृत्वा नृशंसं वत पश्यति स्म ॥  
व्यूढोत्तरांसान्पृथुलोहिताक्षा\- निमाम्स्म पृच्छन्स शृणोति नूनम्।  
प्रास्थापयद्यत्स वनं सशङ्को युधिष्ठिरं सानुजमात्तशस्त्रम् ॥  
योऽयं परषां पृतनां समृद्धां निरायुधो दीर्घभुजो निहन्यात्।  
श्रुत्वैव शब्दं हि वृकोदरस्य मुञ्चन्ति सैन्यानि शकृत्समूत्रम् ॥  
स क्षुत्पिपासाध्वकृशस्तरस्वी समेत्य नानायुधबाणपाणिः।  
वने स्मरन्वासमिमं सुघोरं शेषं न कुर्यादिति निश्चितं मे ॥  
न ह्यस् वीर्येण बलेन कश्चि\- त्समः पृथिव्यामपि विद्यतेऽन्यः।  
स शीतवातातपकर्शिताङ्गो न शेषमाजावसुहृत्सु कुर्यात् ॥  
प्राच्यां नृपानेकरथेन जित्वा वृकोदरः सानुचरान्रणेषु।  
स्वस्त्यागमद्योऽतिरथस्तरस्वी सोयं वने क्लिश्यति चीरवासाः ॥  
यः सिन्धुकूले व्यजयन्नृदेवा\- न्समागतान्दाक्षिणात्यान्महीपान्।  
तं पश्यतेमं सहदेवमद्य तरस्विनं तापसवेषरूपम् ॥  
यः पार्थिवानेकरथेन वीरो दिशं प्रतीचीं प्रत्नियुद्धशौण्डः।  
जिग्ये रणे तं नकुलं वनेऽस्मि\- न्सम्पश्यतैनं मलदिग्धगात्रम् ॥  
सत्रे समृद्धेऽतिरथस्य राज्ञो वेदीतलादुत्पतिता सुता या।  
सेयं वने वासमिमं सुदुःखं कथं सहत्यद्य सती सुखार्हा ॥  
त्रिवर्गमुख्यस् समीरणस्य देवेश्वरस्याप्यथवाऽश्विनोश्च।  
एषां सुराणां तनयाः कथन्नु वने चरन्त्यस्तसुखाः सुखार्हाः ॥  
जिते हि धर्मस्य सुते सभार्ये सभ्रातृके सानुचरे निरस्ते।  
दुर्योधने चापि विवर्धमाने कथं न सीदत्यवनिः सशैला ॥  
इति श्रीमन्महाभारते अरण्यपर्वणि तीर्थयात्रापर्वणि विंशत्यधिकशततमोऽध्यायः ॥120॥  

## टिप्पणयः

भवाय अभ्युदयाय ॥  
विवरं शरीरगूहृनाय न ददातीत्यर्थः ॥  
मिथः शङ्काधर्माधर्मयोः किं बलीय इति शास्त्रानुभवयोर्विरोधात्संशयः ॥  
राज्याच्च सुखाच्च चलेत् नतु धर्मादिति शेषः।  
तत्र हेतुः धर्मादिति ॥  
अवनिप्रधानो धृतराष्ट्रः ॥  
किन्नाम पापं कृत्वाऽहमचक्षुर्जातः कौन्तेयं प्रव्राज्य कीदृशो भविष्यामीति धिया नासौ पश्यतीत्यध्याहृत्य योज्यम् ॥  
चामीकराभान् कनकप्रभान्।  
एतन्मरणचिह्नम्।  
नृशंसं निन्द्यं कर्स ॥  
शेषं न कुर्यात् निऋशेषमेव नाशयेदित्यर्थः ॥  
खस्ति क्षेमेण आगमत् आगतः ॥  
यो दन्तकूटे त्वजयत्समेतानिति ध. पाठः ॥  
राज्ञः द्रुपदस्य ॥  
त्रिवर्गमुख्यस् धर्मस्य ॥  

###### अरण्यपर्व \- अध्याय 121

### ॥  
श्रीः ॥  

## 3.121. अध्यायः 121

## विषयाः

सात्यकिना पाणअडवानपेक्षणेन स्वैरेव धार्तराष्ट्रादिहननपूर्वकं पाण्डवानामावनवाससमापनमभिमन्यो राज्येऽभिषच नोक्तिः ॥1॥  
कृष्णेन सात्यकिम्प्रतिपाण्डवानां परबाहुबलैकानुपजीवित्वादिगुणकथनपूर्वकं तन्निपेधनम् ॥2॥  

## पाठः



सात्यकिरुवाच।  

न राम कालः परिदेवनाय यदुत्तरं त्वत्र तदेव सर्वे।  
समाचरामो ह्यनतीतकालं युधिष्ठिरो यद्यपि नाह किञ्चित् ॥  
ये नाथवन्तोऽद्य भवन्ति लोके ते नात्मना कर्म समारन्ते।  
तेषां तु कार्येषु भवन्ति नाथाः शैब्यादयो राम यथा ययातेः ॥  
येषां तथा राम समारभन्ते कार्याणि नाथाः स्वमतेन लोके।  
रते नाथवन्तः पुरुषप्रवीरा नानाथवत्कृच्छ्रमवाप्नुवन्ति ॥  
कस्मादिमौ रामजनार्दनौ च प्रद्युम्नसाम्बौ च मया समेतौ।  
वसन्त्यरण्ये सह सोदरीयै\- स्त्रैलोक्यनाथानभिगम्य पार्थाः ॥  
निर्यातु साध्यद्य दशार्हसेना प्रभूतनानायुधचित्रवर्मा।  
यमक्षयं गच्छतु धार्तराष्ट्रः सबान्धवो वृष्णिबलाभिभूतः ॥  
त्वं ह्येव कोपात्पृथिवीमपीमां संवेष्टयेस्तिष्ठतु शार्ह्गधन्वा।  
स धार्तराष्ट्रं जहि सानुबन्धं वृत्रं यथा देवपतिर्महेन्द्रः ॥  
भ्राता च मे यः स सखा गुरुश्च जनार्दनस्यात्मसमश्च पार्थः।  
तदर्थमेको हि य उद्यमन्वै करोति कर्णोऽस्त्रमवारणीयम् ॥  
\[यदर्थमैच्छन्मनुजाः सुपुत्रं शिष्यं गुरुं चाप्रतिकूलवादम्।  
यदर्थमभ्युद्यतमुत्तमं त\- त्करोति कर्माग्र्यमपारणीयम् ॥\]  
तस्यास्त्रवर्षाण्यहमुत्तमास्त्रै\- र्विहत्य सर्वाणइ रणेऽभिभूय।  
कायाच्छिरः सर्पविषाग्निकल्पैः शरोत्तमैरुन्मथिताऽस्मि राम ॥  
खङ्गेन चाहं निशितेन सङ्ख्ये कायाच्छिरस्तस्य बलात्प्रमत्य।  
ततोऽस् सर्वाननुगान्हनिष्ये दुर्योधनं चापि कुरूश्च सर्वान् ॥  
आत्तायुधं मामिह रौहिणएय पश्यन्तु भैमा युधि जातहर्षाः।  
निघ्नन्तमेकं कुरुयोधमुख्या\- नग्निं महाकक्षमिवान्तकाले ॥  
प्रद्युम्नमुक्तान्निशितान्न शक्ताः।  
सोढुं कृपद्रोणविकर्णकर्णाः।  
जानासि पीर्यं च तवात्मजस्य कार्ष्णिर्भवत्येव यथा रणस्थः ॥  
साम्बः ससूतं सरथं भुजाभ्यां दुःशासनं शास्तु बलात्प्रमथ्य।  
न विद्यतेजाम्बवतीसुतस्य रणेऽविषह्यं हि रणोत्कटस्य ॥  
एतेन बालेन हि शम्बरस्य दैत्यस्य सैन्यं सहसा प्रणुन्नम्।  
`हतः स पापो युधि केवलेन युद्धेऽद्वितीयो हरितुल्यवीर्यः' ॥  
वृत्तोरुरत्यायतपीनबाहु\- रेतेन सङ्ख्ये निहतोऽश्वचक्रः।  
को नाम साम्बस्य महारथस्य रणे समक्षं रथमभ्युदीयात् ॥  
यथा प्रविश्यान्तरमन्तकस्य काले मनुष्यो न विनिष्क्रमेत।  
तथा प्रविश्यान्तरमस्य सङ्ख्ये को नाम जीवन्पुनराव्रजेच्च ॥  
द्रोणं कच भीष्मं च महारथौ तौ सुतैर्वृतं चाप्यथ सोमदत्तम्।  
सर्वाणइ सैन्यानि च वासुदेवः प्रधक्ष्यते सायकवह्निजालैः ॥  
किन्नाम लोकेषु विषह्ममस्ति\- कृष्णस्य सर्वेषु सदेवकेषु।  
आत्तायुधस्योत्तमबाणपाणे\- श्चक्रायुधस्याप्रतिमस्य युद्धे ॥  
ततो निरुद्धोऽप्यसिचर्मपाणि\- र्महीमिमां धार्तराष्ट्रैर्विसञ्ज्ञैः।  
हृतोत्तमाङ्गैर्निहतैः करोतु कीर्णाङ्कुशैर्वेदिमिवाध्वरेषु ॥  
गदोल्मुकौ बाहुकभानुनीथाः शूरश्र सङ्ख्ये निशठः कुमारः।  
रणोत्कटौ सारणचारुदेष्णौ कुलोचितं विप्रथयन्तु कर्म ॥  
सवृष्णिभोजान्धकयोधमुख्या समागता सात्वतशूरसेना।  
हत्वा रणे तान्धृतराष्ट्रपुत्रा\- न्लोके यशः स्फीतमुपाकरोतु ॥  
ततोऽभिमन्युः पृथिवीं प्रशास्तु यावद्व्रतं धर्मभृतांवरिष्ठः।  
युधिष्ठिरः पारयते महात्मा द्यूते यथोक्तं कुरुसत्तमेन ॥  
अस्मत्प्रमुक्तैर्विशिखैर्जितारि\- स्ततो महीं भोक्ष्यति धर्मराजः।  
निर्धार्तराष्ट्रां हतसूतपुत्रा\- मेतद्धि नः कृत्यतमं यशस्यम् ॥  


वासुदेव उवाच।  

असंशयं माधव सत्यमेत\- द्गृह्णीम ते वाक्यमदीनसत्व।  
स्वाभ्यां भुजाभ्यामजितां तु भूमिं नेच्छेत्कुरूणामृषभः कथञ्चित् ॥  
न ह्येष कामान्न भयान्न लोभा\- द्युधिष्ठिरो जातु जह्यात्स्वधर्मम्।  
भीमार्जुनौ चातिरथौ यमौ च तथैव कृष्णा द्रुपदात्मजेयम् ॥  
उभौ हि युद्धेऽप्रतिमौ पृथिव्यां वृकोदरश्चैव धनञ्जयश्च।  
कस्मान्न कृत्स्नां पृथिवीं प्रशासे\- न्माद्रीसुताभ्यां च पुरस्कृतोऽयम् ॥  
यदा तु पाञ्चालपतिर्महात्मा सकेकयश्चेदिपतिर्वयं च।  
युध्येम विक्रम्य रणे समेता\- स्तदैव सर्वे रिपवो हि न स्युः ॥  


युधिष्ठिर उवाच।  

नेदं चित्रं माधव यद्ब्रवीषि सत्यं तु मे रक्ष्यतमं न राज्यम्।  
कृष्णस्तु मां वेद यथावदेकः कृष्णं च वेदाहमथो यथावत् ॥  
यदैव कालं पुरुषप्रवीरो वेत्स्यत्ययं माधव विक्रमस्य।  
तदा रणे त्वं च शिनिप्रवीर सुयोधनं जेष्यसि केशवश्च ॥  
प्रतिप्रयान्त्वद्य दशार्हवीरा दृष्टोस्मि नाथैर्नरलोकनाथैः।  
धर्मेऽप्रमादं कुरुताप्रमेया द्रष्टाऽस्मि भूयः सुखिनः समेतान् ॥  


वैशम्पायन उवाच।  

तेऽन्योन्यमामन्त्र्य तथाऽभिवाद्य वृद्धान्परिष्वज्य शिशूंश्च सर्वान्।  
यदुप्रवीराः स्वगृहाणि जग्मु\- स्ते चापि तीर्थान्यमुसंविचेरुः ॥  
विसृज्य वृष्णीननु धर्मराजौ विदर्भराजोपचितां सुतीर्थाम्।  
जगाम पुण्यां सरितं पयोष्णीं सभ्रातृभृत्यः सह लोमशेन ॥  
सुतेन सोमेन विमिश्रतोयां पयः पयोष्णीं प्रति सोध्युवास।  
द्विजातिमुख्यैर्मुदितैर्महात्मा संस्तूयमानः स्तुतिभिर्वराभिः ॥  
इति श्रीमन्महाभारते अरण्यपर्वणि तीर्तयात्रापर्वणि एकविंशत्यधिकशततमोऽध्यायः ॥121॥  

## टिप्पणयः

शैव्यादय इति स्वार्थे ष्यञ् ॥  
स पार्थोपि तिष्ठत्विति पूर्वेणान्वयः ॥  
यदर्थं शत्रुवधार्थम्।  
तत् सुपुत्रादिकम्।  
अस्माकमस्तीति शेषः ॥  
भैमा भीमकर्मकर्तारो भीमवंशजा वा ॥  
एतेन प्रद्युम्नेन ॥  
सुतेन अभिषुतेन।  
यज्ञे सोमपानतुल्यं तज्जलपानमित्यर्थः।  
पयोष्णीं प्रति पयोष्ण्यां पयोमात्रमध्युवासं भक्षितवान् ॥  

###### अरण्यपर्व \- अध्याय 122

### ॥  
श्रीः ॥  

## 3.122. अध्यायः 122

## विषयाः

लोमशेन युधिष्ठिरम्प्रति पयोष्णोतटे गयकृतयागवर्णनम् ॥1॥  
तथा च्यवनेन शर्यातियाजनादिकथनम् ॥2॥  
युधिष्ठिरेण लोमशम्प्रतिसविस्तरं च्यवनचरित्रकीर्तनप्रार्थना ॥3॥  

## पाठः



लोमश उवाच।  

गयेन यजमानेन सोमेनेह पुरन्दरः।  
तर्पित श्रूयते राजन्स तृप्तो मुदमभ्यगात् ॥  
इह देवैः सहेन्द्रैश्च प्रजापतिभिरेव च।  
इष्टं बहुविधैर्यज्ञैर्महद्भिर्भूरिदक्षिणैः ॥  
आधूर्तरजसश्चेह राजा वज्रधरं प्रभुः।  
तर्पयामास सोमेन हयमेधेषु सप्तसु ॥  
तस्य सप्तसु यज्ञेषु सर्वमासीद्धिरण्ययम्।  
वानप्रस्थं च भौमं च यद्द्रव्यं नियतं मखे ॥  
चषालयूपचमसाः स्थाल्यः पात्र्यः स्रुचः स्रुवाः।  
तेष्वेव चास्य यज्ञेषु प्रयोगाः सप्त विश्रुताः ॥  
सप्तैकैकस्ययूपस्य चषालाश्चोपरिश्थिताः।  
तस्य स्म यूपान्यज्ञेषु भ्राजमानान्हिरण्मयान्।  
स्वयमुत्थापयामासुर्देवाः सेन्द्रा युधिष्ठिर ॥  
तेषु तस्य मखाग्र्येषु गयस्य पृथिवीपतेः।  
अमाद्यदिन्द्रः सोमेन दक्षिणाभिर्द्विजातयः ॥  
प्रसङ्ख्यानानसङ्ख्येयान्प्रत्यगृह्णन्द्विजातयः ॥  
सिकता वा यथा लोके यथावा दिवि तारकाः।  
यथा वा वर्षतो धारा असङ्ख्येयाः स्म केनचित् ॥  
तथैव तदसङ्ख्येयं धनं यत्प्रददौ गयः।  
सदस्येभ्यो महाराज तेषु यज्ञेषु सप्तसु ॥  
भवेत्सङ्ख्येयमेतद्धि यदेतत्परिकीर्तितम्।  
न तस्य शक्याः सङ्ख्यातुं दक्षिणादक्षिणावतः ॥  
हिरण्मयीभिर्गोभिश्च कृताभिर्विश्वकर्मणा।  
ब्राह्मणांस्तर्पयामास नानादिग्भ्यः समागतान् ॥  
अल्पावशेषा पृथिवी चैत्यैरासीत्समाचिता।  
गयस्य यजमानस्य तत्रतत्र विशाम्पते ॥  
स लोकान्प्राप्तवैनैन्द्रान्कर्मणा तेन भरत।  
सलोकतां तस्य गच्छेत्पयोष्ण्यां य उपस्पृशेत् ॥  
तरस्मात्त्वमत्र राजेनद्र भ्रातृभिः सहितोच्युत।  
उपस्पृश्य महीपाल धूतपाप्मा भविष्यसि ॥  


वैशम्पायन उवाच।  

स पयोष्ण्यां नरश्रेष्ठः स्नात्वा वै भ्रातृभिः सह।  
वैदूर्यपर्वतं चैव नर्मदां च महानदीम् ॥  
`उद्दिश्य पाण्डवश्रेष्ठः स प्रतस्थे महीपतिः'।  
समागमत तेजस्वी भ्रातृभिः सहितो नघ ॥  
तत्रास्य सर्वाण्याचख्यौ लोमशो भगवानृषिः।  
तीर्थानि रमणीयानि पुण्यान्यायतनानि च ॥  
यथायोगं यथाप्रीति प्रययौ भ्रातृभिः सह।  
तत्रतत्राददद्वित्तं ब्राह्मणेभ्यः सहस्रशः ॥  


लोमश उवाच।  

देवानामेति कौन्तेय तथा राज्ञां सलोकताम्।  
वेदूर्यपर्वतं दृष्ट्वा नर्मदामवतीर्य च ॥  
सन्धिरेष नरश्रेष्ठ त्रेताया द्वापरस्य च।  
एनमासाद्य कौन्तेय सर्वपापैः प्रमुच्यते ॥  
एष शर्यातियज्ञस्य देशस्तात प्रकाशते।  
साक्षाद्यत्रापिबत्सोममश्विभ्यां सह वासवः ॥  
चुकोप भार्गवश्चापि महेन्द्रस् महातपाः।  
संस्तम्भयामास च तं वासवं च्यवनः प्रभुः ॥  
सुकन्यां चापि भार्यां स राजपुत्रीमवाप्तवान्।  
`नासत्यौ च महाभाग कृतवान्सोमपीथिवौ' ॥  


युधिष्ठिर उवाच।  

कथं विष्टम्भितस्तेन भगवान्पाकशासनः।  
किमर्थं भार्गवश्चापि कोपं चक्रे महातपाः ॥  
नासत्यौ च कथं ब्रह्मन्कृतवान्सोमपीथिनौ।  
एतत्सर्वं यथावृत्तमाख्यातु भगवान्मम ॥  
इति श्रीमन्महाभारते अरण्यपर्वणि तीर्थयात्रापर्वणि द्वाविंशत्यधिकशततमोऽध्यायः ॥122॥  

## टिप्पणयः

आधूर्तरजसो गयनामा ॥  
वानरस्पत्यं वृक्षजं चषालादि।  
भौमं मृन्मयं स्थाल्यादि ॥  
चषालो यूपाकटकः।  
यूपः यज्ञस्तम्भः।  
चमसाः सोमपानपात्राणि।  
पात्र्यः हविःस्थापनार्थानि मृन्मयानि।  
स्रुचः हविःप्रदानार्थाः।  
स्रुवाहविरवदानार्थाः ॥  
प्रसङ्ख्यानान् एकयत्नेन भूयःखर्णमुद्रादेर्मापकान् खारीद्रोणादीन् ॥  
सोमस्य पीथः पानं तद्वन्तौ सोमपीथिनौ ॥  

###### अरण्यपर्व \- अध्याय 123

### ॥  
श्रीः ॥  

## 3.123. अध्यायः 123

## विषयाः

लामशेन युधिष्ठिरम्प्रति सुकन्योपाख्यानकथनारम्भः ॥1॥  
कदाचन शर्यातनिना नृपेण सैन्यादिभिःसह च्यवनाश्रमाभिगमनम् ॥2॥  
तत्र शर्यातिकन्यया सुकन्यया चिरतरतपश्चर्यानिरतस्य च्यवनस्य शरीरं पर्यावृत्य विवर्धमानमहावल्मीकावलोकनम् ॥3॥  
तथा कुतूहलाद्वल्मीकोपरि दृश्यमानच्यवननयनयुगलस्याज्ञानात्कण्टकेन विभेदनम् ॥4॥  
ततः क्रुद्धस्य च्यवनस्य प्रसादनाय शर्यातिना भार्यात्वाय तस्मै सुकन्यायाः प्रदानम् ॥5॥  

## पाठः



लोमश उवाच।  

भृगोर्महर्षेः पुत्रोऽभूच्चयवनो नाम भारत।  
समीपे सरसस्तस्य तपस्तेपे महाद्युतिः ॥  
स्थाणुभूतो महातेजा वीरस्थानेन पाण्डव।  
अतिष्ठत चिरं कालमेकदेशे विशाम्पते ॥  
सवल्मीकोऽभवदृषिर्लताभिरिव संवृतः।  
कालेन महता राजन्समाकीर्णः पिपीलिकैः ॥  
तथा स संवृतो धीमान्मृत्पिण्ड इव सर्वशः।  
तप्यते स्म तपो घोरं वल्मीकेन समावृतः ॥  
अथ दीर्घस्य कालस्य शर्यातिर्नाम पार्थिवः।  
आजगाम सरो रम्यं विहर्तुमिदमुत्तमम् ॥  
तस्य स्त्रीणां सहस्राणि चत्वार्यासन्परिग्रहः।  
एकैव च सुता सुभ्रूः सुकन्या नाम भारत ॥  
सा सखीभिः परिवृता दिव्याभरणभूषिता।  
चङ्क्रम्यमाणा वल्मीकं भार्गवस्य समासदत् ॥  
सा वै वसुमतीं तत्र पश्यन्ती सुमनोरमाम्।  
वनस्पतीन्प्रचिन्वन्ती विजहार सखीवृता ॥  
रूपेण वयसा चैव भदनेन मदेन च।  
बभञ्ज वनवृक्षाणां शाखाः परमपुष्पिताः ॥  
तां सखीरहितामेकामेकवस्त्रामलङ्कृताम्।  
ददर्श भार्गवो धमांश्चरन्तीमिव विद्युतम् ॥  
तां पश्यमानो विजने स रेमे परमद्युतिः।  
क्षामकण्ठश्च विप्रर्षिस्तपोबलसमन्वितः।  
तामाबभाषेकल्याणीं सा चास्य न शृणोति वै ॥  
ततः सुकन्या वल्मीके दृष्ट्वा भार्गवचक्षुषी।  
कौतूहलात्कण्टकेन बुद्धिमोहबलात्कृता।  
किन्नु खल्विदमित्युक्त्वा निर्बिभेदास्य लोचने ॥  
अक्रुद्ध्यत्स तथा विद्धे नेत्रे परममन्युमान्।  
ततः शर्यातिसैन्यस्य शकृन्मूत्रे समावृणोत् ॥  
ततो रुद्धे शकृन्मूत्रे सैन्यमासीत्सुदुःखितम्।  
तथागतमभिप्रेक्ष्य पर्यपृच्छत्स पार्थिवः ॥  
तपोनित्यस्य वृद्धस्य रोषणस्य विशेषतः।  
केनापकृतमद्येह भार्गवस्य महात्मनः।  
ज्ञातं वा यदि वाऽज्ञातं तद्द्रुतं ब्रूत माचिरम् ॥  
तमूचुः सैनिकाः सर्वे न विद्मोऽपकृतं वयम्।  
सर्वोपायैर्यथाकामं भवांस्तदधिगच्छतु ॥  
ततः स पृथिवीपालः साम्ना चोग्रेण च स्वयम्।  
पर्यपृच्छत्सुहृद्वर्गं पर्यजानन्न चैव ते ॥  
आनाहार्तं ततो दृष्ट्वा तत्सैन्यमनुखार्दितम्।  
पितरं दुःखितं दृष्ट्वा सुकन्येदमथाब्रवीत् ॥  
मयाऽटन्त्येह वल्मीके दृष्टं सत्वमभिज्वलत्।  
खद्योतवदभिज्ञातं तन्मया विद्धमन्तिकात् ॥  
एतच्छ्रुत्वा तु वल्मीकं शर्यातिस्तूर्णमभ्ययात्।  
तत्रापशय्त्तपोवृद्धं चन्द्रादित्यसमप्रभम् ॥  
अयाचदथ सैन्यार्थं प्राञ्जलिः पृथिवीपतिः।  
अज्ञानाद्बालया यत्ते कृतं तत्क्षन्तुमर्हसि ॥  
ततोऽब्रवीन्महीपालं च्यवनो भार्गवस्तदा।  
अपमानादहं विद्धो ह्यनया दर्पपूर्णया ॥  
रूपौदार्यसमायुक्तां लोभमोहबलात्कृताम्।  
तामेव प्रतिगृह्याहं राजन्दुहितरं तव।  
क्षंस्यामीति महीपाल सत्यमेतद्ब्रवीमि ते ॥  


लोमश उवाच।  

ऋषेर्वचनमाज्ञाय शर्यातिरविचारयन्।  
ददौ दुहितरं तस्मै च्यवनाय महात्मने ॥  
प्रतिगृह्य च तां कन्यां भगवान्प्रससाद ह।  
प्राप्तप्रसादौ राजा वै ससैन्यः पुरमाव्रजत् ॥  
सुकन्याऽपि पतिं लब्ध्वा तपस्विनमनिन्दिता।  
नित्यं पर्यचरत्प्रीत्या तपसा नियमेन च ॥  
अग्नीनामतीथीनां च शुश्रूषुनसूयिका।  
समाराधयत क्षिप्रं च्यवनं सा शुभानना ॥  
इति श्रीमन्महाभारते अरण्यपर्वणि तीर्थयात्रापर्वणि त्रयोविंशत्यधिकशततमोऽध्यायः ॥123॥  

## टिप्पणयः

वीरस्तानेन वीरासनेन ॥  
क्षामकण्ठः क्षीणध्वनिः अतएव सा तद्वचनं न शृणोति ॥  
वयोवृद्धं च भार्गवम् इति झ. ध. पाठः ॥  

###### अरण्यपर्व \- अध्याय 124

### ॥  
श्रीः ॥  

## 3.124. अध्यायः 124

## विषयाः

कदाचन च्यवनाश्रममुपागताभ्यामश्विभ्यां भार्यात्वाय सुकन्याप्रति प्रार्थनम् ॥1॥  
तदकामयमानां तां प्रत्यश्विभ्यां स्वप्रसादाच्च्यवने रूपयौवनसम्पन्ने सति तुल्यरूपेषु त्रिषु कस्यचिद्वरणचोदना ॥2॥  
भर्त्राज्ञया तया तदङ्गीकारे च्यवनेन सहाश्विभ्यां सरसोऽन्तर्जले निमज्जनम् ॥3॥  
सुकन्यया निमज्ज्योत्थितेषु सरूपेषु त्रिषु तेषु स्वपातिव्रत्यमहिन्ना च्यवनस्यैव वरणम् ॥4॥  
ततस्तुष्टेन च्यवनेनाश्विनोः सोमरसदापनप्रतिज्ञानम् ॥5॥  

## पाठः



लोमश उवाच।  

कस्य चित्त्वथ कालस्य त्रिदशावश्विनौ नृप।  
कृताभिषेकां विवृतां सुकन्यां तामपश्यताम् ॥  
तां दृष्ट्वा दर्शनीयाङ्गीं देवराजसुतामिव।  
ऊचतुः समभिद्रुत्य नासत्यावश्विनाविदम् ॥  
कस्य त्वमसि वामोरु वनेऽस्मिन्किं करोषि च।  
इच्छाव भद्रे ज्ञातुं त्वां तत्वमाख्याहि शोभने ॥  
ततः सुकन्या संवीता तावुवाच सुरोत्तमौ।  
शर्यातितनयां वित्तं भार्यां मां च्यवनस्य च ॥  
`नाम्ना चाहं सुकन्येति नृलोकेऽस्मिन्प्रतिष्ठिता।  
साऽहंसर्वात्मना नित्यं भर्तारमनुवर्तिनी' ॥  
अथाश्विनौ प्रहस्यैतामब्रूतां पुनरेव तु।  
कथं त्वमसि कल्याणि पित्रा दत्ताऽऽगता वने ॥  
भ्राजसेऽस्मिन्वने भीरु विद्युत्सौदामनी यथा।  
न देवेष्वपि तुल्यां हि त्वया पश्याव भामिनि ॥  
अनाभरणसम्पन्ना परमाम्बरवर्जिता।  
शोभयस्यधिकं भद्रे वनमप्यनलङ्कृता ॥  
सर्वाभरणसम्पनना परमाम्वरधारिणी।  
शोभेथास्त्वनवद्याङ्गि न त्वेवं मलपङ्किनी ॥  
कस्मादेवंविधा भूत्वा जराजर्जरितं पतिम्।  
त्वमुपास्से ह कल्याणि कामभोगबहिष्कृतम् ॥  
असमर्थं परित्राणे पोषणे तु शुचिस्मिते।  
सा त्वं च्यवनमुत्सृज्यवरयस्वैकमावयोः ॥  
पत्यर्थं देवगर्भाभे मा वृथा यौवनं कृथाः।  
एवमुक्ता सुकन्याऽपि सुरौ ताविदमब्रवीत् ॥  
रताऽहं च्यवने पत्यौ मैवं मां पर्यशङ्कतम्।  
तावब्रूतां पुनस्त्वेनामावां देवभिषग्वरौ ॥  
युवानं रूपसम्पन्नं करिष्यावः पतिं तव।  
ततस्तस्यावयोश्चैव वृणीष्वान्यतमं पतिम्।  
एतेन समयेनैनमामन्त्रय पतिं शुभे ॥  
सा तयोर्वचनाद्राजन्नुपसङ्गम्य भार्गवम्।  
उवाच वाक्यं यत्ताभ्यामुक्तं भृगुसुतं प्रति ॥  
तच्छ्रुत्वा च्यवनो भार्यामुवाच क्रियतामिति।  
`सा भर्त्रा समनुज्ञाता क्रियतामित्यथाब्रवीत् ॥  
श्रुत्वा तदश्विनौ वाक्यं तस्यास्तत्क्रियतामिति'।  
ऊचतू राजपुत्रीं तां पतिस्तव विशत्वपः ॥  
ततोऽम्भश्च्यवनः शीघ्रं रूपार्थी प्रविवेश ह।  
अश्विनावपि तद्राजन्सरः प्राविशतां तदा ॥  
ततो मुहूर्तादुत्तीर्णाः सर्वे ते सरसस्त्रयः।  
दिव्यरूपधराः सर्वे युवानो मृष्टकुण्डलाः।  
तुल्यवेषधराश्चैव मनसः प्रीतिवर्धनाः ॥  
तेऽब्रुवन्सहिताः सर्वे वृणीष्वान्यतमं शुभे।  
अस्माकमीप्सितं भद्रे पतित्वे वरवर्णिनि ॥  
`त्वमश्विनोरन्यतरं च्यवनं वा यशस्विनि'।  
यत्र वाऽप्यभिकामाऽसि तं वृणीष्व सुशोभने ॥  
सा समीक्ष्य तु तान्सर्वांस्तुल्यरूपधरान्स्थितान्।  
निश्चित्य मनसा बुद्ध्या देवी वव्रे स्वकं पतिम् ॥  
लब्ध्वा तु च्यवनो भार्यांवयोरूपं च वाञ्छितम्।  
हृष्टोऽब्रवीन्महातेजास्तौ नासत्याविदं वचः ॥  
यथाऽहं रूपसम्पन्नो वयसा च समन्वितः।  
कृतो भवद्भ्यां वृद्धः सन्भार्यां च प्राप्तवानिमाम् ॥  
तस्माद्युवां करिष्यामि प्रीत्याऽहं सोमपीथिनौ।  
मिषतो देवराजस्य सत्यमेतद्ब्रवीमि वाम् ॥  
तच्छ्रुत्वा हृष्टमनसौ दिवं तौ प्रतिजग्मतुः।  
च्यवनश्च सुकन्या च सुराविव विजह्रतुः ॥  
इति श्रीमन्महाभारते अरण्यपर्वणि तीर्थयात्रापर्वणि चतुर्विंशत्यधिकशततमोऽध्यायः ॥124॥  

## टिप्पणयः

विवृतामनाच्छादीताम् ॥  
ततः सुकन्या सव्रीडेति झ. पाठः ॥  

###### अरण्यपर्व \- अध्याय 125

### ॥  
श्रीः ॥  

## 3.125. अध्यायः 125

## विषयाः

च्यवनस्य यौवनलाभश्रवणहृष्टेन शर्यातिना तदाश्रमाभिगमनम् ॥1॥  
च्यवनेन शर्यातेर्याजनम् ॥2॥  
तत्र च्यवनेनाश्विभ्यां स्वप्रतिश्रुतसोमरसदानोद्यमे इन्द्रेण तस्य हननाय बाहुना वज्रोद्यमनम् ॥3॥  
तद्बाहुसंस्तग्भनपूर्वकं च्यवनसृष्टया कृत्यया शक्रम्प्रत्यभिसरणम् ॥4॥  

## पाठः



लोमश उवाच।  

ततः श्रुत्वा तु शर्यातिर्वयस्थं च्यवनं कृतम्।  
सुहृष्टः सेनया सार्धमुपायाद्भार्गवाश्रमम् ॥  
च्यवनं च सुकन्यां च दृष्ट्वा देवसुताविव।  
रेमे सभार्यः शर्यातिः कृत्स्नां प्राप्य महीमिव ॥  
ऋषिणा सत्कृतस्तेन सभार्यः पृथिवीपतिः।  
उपोपविष्टः कल्याणीः कथाश्चक्रे मनोरमाः ॥  
अथैनं भार्गवो राजन्नुवाच परिसान्त्वयन्।  
याजयिष्यामि राजंस्त्वां सम्भारानुपकल्पय ॥  
ततः परमसंहृष्टः शर्यातिरवनीपतिः।  
च्यवनस्य महाराज तद्वाक्यं प्रत्यपूजयत् ॥  
प्रशस्तेऽहनि यज्ञीये सर्वकामसमृद्धिमत्।  
कारयामास शर्यातिर्यज्ञायतनमुत्तमम् ॥  
तत्रैनं च्यवनो राजन्याजयामास भार्गवः।  
अद्भुतानि च तत्रासन्यानि तानि निबोध मे ॥  
अगृह्णाच्च्यवनः सोममश्विनोर्देवयोस्तदा।  
तमिन्द्रो वारयामास गृह्णानं स तयोर्ग्रहम् ॥  


इन्द्र उवाच।  

उभावेतौ न सोमार्हौ नासत्याविति मे मतिः।  
भिषजौ दिवि देवानां कर्मणा तेन नार्हतः ॥  


च्यवन उवाच।  

मावमंस्था महात्मानौ रूपद्रविणवत्तरौ।  
यौ चक्रतुर्मां मधवन्वृन्दारकमिवाजरम् ॥  
ऋते त्वां विबुधांश्चान्यान्कथं वै नार्हतः सवम्।  
अश्विनावपि देवेन्द्र देवौ विद्धि पुरन्दर ॥  


इन्द्र उवाच।  

चिकित्सकौ कर्मकरौ कामरूपसमन्वितौ।  
लोके चरन्तौ मर्त्यानां कथं सोममिहार्हतः ॥  


लोमश उवाच।  

एतदेव तदा वाक्यमाम्रेडयति वासवे।  
अनादृत्यततः शक्रं ग्रहं जग्राह भार्गवः ॥  
ग्रहीष्यन्तं तु तं सोममश्विनोरुत्तमं तदा।  
समीक्ष्य बलभिद्देव इदं वचनमब्रवीत् ॥  
आभ्यामर्ताय सोमं त्वं ग्रहीष्यसि यदि स्वयम्।  
वज्रं ते प्रहरिष्यामि घोररूपमनुत्तमम् ॥  
एवमुक्तः स्मयन्निन्द्रमभिवीक्ष्यस भार्गवः।  
जग्राह विधिवत्सोममश्विभ्यामुत्तमं ग्रहम् ॥  
ततोऽस्मै प्राहरद्वज्रं घोररूपं शचीपतिः।  
तस्य प्रहरतो बाहुं स्तम्भयामास भार्गवः ॥  
तं स्तम्भयित्वा च्यवनो जुहुवे मन्त्रतोऽनलम्।  
कृत्यार्थी सुमहातेजा देवं हिंसितुमुद्यतः ॥  
ततः कृत्याऽथ सञ्जज्ञे मुनेस्तस्य तपोबलात्।  
मदो नाम महावीर्यो बृहत्कायो महासुरः ॥  
शरीरं यस् निर्देष्टुमशक्यं तु सुरासुरैः।  
तस्यास्यमभवद्धोरं तीक्ष्णाग्रदशनं महत् ॥  
हनुरेका स्थिता त्वस्य भूमावेका दिवं गता।  
चतस्रश्चायता दंष्ट्रा योजनानां शतंशतम् ॥  
इतरे तस्य दशना बभूवुर्दशयोजनाः।  
प्रासादशिखराकाराः शूलाग्रसमदर्शनाः ॥  
बाहू परिघसङ्काशावायतावयुतं समौ।  
नेत्रे रविशशिप्रख्ये वक्रं कालाग्निसन्निभम् ॥  
लेलिहञ्जिह्वया वक्रं विद्युच्चपललोलया।  
व्यात्ताननो घोरदृष्टिर्ग्रसन्निव जगद्बलात् ॥  
स भक्षयिष्यन्सङ्क्रुद्धः शतक्रतुमुपाद्रवत्।  
महता घोररूपेण लोकाञ्शब्देन नादयत् ॥  
इति श्रीमन्महाभारते अरण्यपर्वणि तीर्थयात्रापर्वणि प़्चविंशत्यधिकशततमोऽध्यायः ॥125॥  

## टिप्पणयः

वयस्थं युवानम् ॥  
सम्भारान् यज्ञोपकरणानि ॥  
ग्रहं सोमस्य।  
गृह्णानं तयोरर्थे ॥  
सवं सोमम् ॥  
भैषज्यात्कर्मणो निन्द्याविति क. पाठः ॥  
आम्रेड्यति पुनःपुनरावर्तयति ॥  

###### अरण्यपर्व \- अध्याय 126

### ॥  
श्रीः ॥  

## 3.126. अध्यायः 126

## विषयाः

इन्द्राभिष्टुतेन च्यवनेन तस्मिन्स्वप्रयुक्तकृत्यायास्ततो विनिवर्त्य स्र्यादिषु विभजनम् ॥1॥  
लोमशेन सुकम्योपाख्यानसमापनपूर्वकं युधिष्ठिराय नानातीर्थमहिमानुवर्णनम् ॥2॥  

## पाठः



लोमश उवाच।  

तं दृष्ट्वा घोरवदनं मदं देवः शतक्रतुः।  
आयान्तं भक्षयिष्यन्तं व्यात्ताननमिवान्तकम् ॥  
भयात्संस्तम्भितभुजः सृक्विणी लेलिहन्मुहुः।  
ततोऽव्रवीद्देवराजश्च्यवनं भयपीडितः ॥  
सोमार्हावश्विनावेतावद्य प्रभृति भार्गव।  
भविष्यतः सत्यमेतद्वचो विप्र प्रसीद मे ॥  
न ते मिथ्या समारम्भो भवत्वेष परो विधिः।  
जानामि चाहं विप्रर्षे न मिथ्या त्वं करिष्यसि ॥  
सोमपावश्विनावेतौ यथा वाद्य कृतौ त्वया।  
`तथैव मामपि ब्रह्मञ्श्रेयसा योक्तुमर्हसि' ॥  
भूय एव तु ते वीर्यं प्रकाशेदिति भार्गव।  
सुकन्यायाः पितुश्चास्य लोके कीर्तिः प्रथेदिति ॥  
अतो मयैतद्विहितं तव वीर्यप्रकाशनम्।  
तस्मान्प्रसादं कुरु मे भवत्वेवं यथेच्छसि ॥  
एवमुक्तस्य शक्रेण च्यवनस्य महात्मनः।  
स मन्युर्व्यगमच्छीघ्रं सुमोच च पुरन्दरम् ॥  
मदं च व्यभजद्राजन्पाने स्त्रीषु च वीर्यवान्।  
अक्षेषु मृगयायां च पूर्वसृष्टं पुनः पुनः ॥  
तदा मदं विनिक्षिप्य शक्रं सन्तर्प्य चेन्दुना।  
अश्विभ्यां सहितान्देवान्याजयित्वा च तं नृपम् ॥  
विख्याप्य वीर्यं लोकेषु सर्वेषु वदतांवरः।  
सुकन्यया सहारण्ये विजहारानुकूलया ॥  
तस्यैतद्द्विजसङ्घुष्टं सरो राजन्प्रकाशते।  
अत्रत्वं सह सोदर्यैः पितृडन्देवांश्च तर्पय ॥  
एतद्दृष्ट्वा महीपाल सिकताक्षं च भारत।  
सैन्धवारण्यमासाद्य कुल्यानां कुरु दर्शनम् ॥  
पुष्करेषु महाराज सर्वेषु च जलं स्पृश।  
स्थाणोर्मन्त्राणि च जपन्सिद्धिं प्राप्स्यसि भारत ॥  
सन्धिर्द्वयोर्नरश्रेष्ठ त्रेताया द्वापरस्य च।  
अयं हि दृश्यते पार्थ सर्वपापप्रणाशनः।  
अत्रोपस्पृश चैव त्वं सर्वपापप्रणाशने ॥  
आर्चीकपर्वतश्चैव निवासौ वै मनीषिणाम्।  
सदाफलः सदास्रोतो मरुतां स्तानमुत्तमम् ॥  
चैत्याश्चैते बहुविधास्त्रिदशानां युधिष्ठिर।  
एतच्चन्द्रमसस्तीर्थमृषयः पर्युपासते।  
वैखानसप्रभृतयो वालखिल्यास्तथैव च ॥  
शृङ्गाणि त्रीणि पुण्यानि त्रीणि प्रसर्वणानि च।  
सर्वाण्यनुपरिक्रम्य यथाकाममुपस्पृश ॥  
शान्तनुश्चात्र राजेन्द्र शुनकश्च नराधिपः।  
नरनारायणौ चोभौ तपस्तप्त्वा चिरं नृप।  
स्थानं सनातनं प्राप्तावीश्वरध्यानतत्परौ ॥  
इह नित्याश्रया देवाः पितरश्च महर्षिभिः।  
आर्चीकपर्वते तेपुस्तान्यजस्व युधिष्ठिर ॥  
इह ते वै चरून्प्राश्नन्नृषयश्च विशाम्पते।  
यमुना चाक्षयस्रोताः कृष्णश्चेह तपोरतः ॥  
यमौ च भीमसेनश्च कृष्णा चामित्रकर्शन।  
सर्वे चात्र गमिष्यामस्त्वयैव सह पाण्डव ॥  
एतत्प्रस्रवणं पुण्यमिन्द्रस्य मनुजेश्वर।  
यत्रधाता विधाता च वपरुणश्चोर्ध्वमागताः ॥  
इह तेऽप्यवसन्राजञ्शान्ताः परमधर्मिणः।  
मैत्राणामृजुबुद्धीनामयं गिरिवरः शुभः ॥  
एषा सा यमुना राजन्महर्षिगणसेविता।  
नानायज्ञचिता राजन्पुण्या पापभयापहा ॥  
अत्रराजा महेष्वासो मान्धाताऽयजत स्वयम्।  
साहदेविश्च कौन्तेय सोमको ददतांवरः ॥  
इति श्रीमन्महाभारते अरण्यपर्वणि तीर्थयात्रापर्वणि षड्विंशत्यधिकशततमोऽध्यायः ॥126॥  

## टिप्पणयः

सृक्किणी गल्लगर्भौ ॥  
वचो ब्रह्मन्ब्रवीमि ते इति क. पाठः ॥  
सम्प्रति कलिद्वापरसन्धावपि अत्रतीर्थे त्रेताद्वापारसन्धितुल्यः कालेस्ति।  
अत्रस्नातानां कलिस्पर्शो नास्तीति भावः ॥  
सदास्रोतः सदाप्रवाहयुक्तम् ॥  
त्रीणि सृङ्गाणीति त्रिकोणं वाराणसीक्षेत्रम्।  
त्रीणि प्रस्रवणानीति च प्रयागम्।  
एतानि सर्वाणि अनुपरिक्रम्य प्रदक्षिणीकृत्य ॥  
तेपुस्तपस्रक्रुः ॥  
साहदेविः सृञ्जयपुत्रस्य पुत्रः ॥  

###### अरण्यपर्व \- अध्याय 127

### ॥  
श्रीः ॥  

## 3.127. अध्यायः 127

## विषयाः

लोमशेन युधिष्ठिरम्प्रति मान्धातृपदप्रवृत्तिनिमित्तकथनपूर्वकं मान्दातृचरित्रकीर्तनम् ॥1॥  

## पाठः



युधिष्ठिर उवाच।  

मान्धाता राजशार्दूलस्त्रिषु लोकेषु विश्रुतः।  
कथं जातो महाब्रह्मन्यौवनाश्वो नृपोत्तमः ॥  
कथं चैनां परां ख्यातिं प्राप्तवानमितद्युतिः।  
यस्य लोकास्त्रयो वश्या विष्णोरिव महात्मनः ॥  
एतदिच्छाम्यहं श्रोतुं चरितं तस्य धीमतः।  
`सत्यकीर्तेर्हि मान्धातुः कथ्यमानं त्वयाऽनघ' ॥  
यथा मान्धातृशब्दश्च तस्य शक्रसमद्युते।  
जन्म चाप्रतिवीर्यस् कुशलो ह्यसि भाषितुम् ॥  


लोमश उवाच।  

शृणुष्वावहितो राजन्राज्ञस्तस्य महात्मनः।  
यथा मान्धातृशब्दो वै लोकेषु परिगीयते ॥  
इक्ष्वाकुवंशप्रभवो युवनाश्वो महीपतिः।  
सोऽयजत्पृथिवीपालः क्रतुभिर्भूरिदक्षिणैः ॥  
अश्वमेधसहस्रं च प्राप्य धर्मभृतांवरः।  
अन्यैश्च क्रतुभिर्मुख्यैरयजत्स्वाप्तदक्षिणैः ॥  
अनपत्यस्तु राजर्षिः स महात्मा महाव्रतः।  
मन्त्रिष्वाधाय तद्राज्यं वनित्यो बभूव ह।  
शास्त्रदृष्टेन विधिना संयोज्यात्मानमात्मवान् ॥  
स कदाचिन्नृपो राजन्नुपवासेन दुःखितः।  
पिपासाशुष्कहृदयः प्रविवेशाश्रमं भृगोः ॥  
तामेव रात्रिं राजेन्द्र महात्मा भृगुनन्दनः।  
इष्टिं चकार सौद्युम्नेर्महर्षिः पुत्रकारणात् ॥  
सम्भृतो मन्त्रपूतेन वारिणा कलशो महान्।  
तत्रातिष्ठत राजेन्द्र पूर्वमेव समाहितः ॥  
यत्प्राश्य प्रसवेत्तस्य पत्नी शक्रसमं सुतम्।  
`तद्वारि विहितं राजन्यस्मिन्नासीत्सुसंस्कृतम्'।  
तं न्यस्य वेद्यां कलशं सुषुपुस्ते महर्षयः ॥  
रात्रिजागरणाच्छ्रान्तान्सौद्युम्निः समतीत्य तान्।  
शुष्ककण्ठः पिपासार्तः पानीयार्थी भृशं नृपः।  
तं प्रविश्याश्रमं शान्तः पानीयं सोऽभ्ययाचत ॥  
तस्य श्रान्तस्य शुष्केण कण्ठेन क्रोशतस्तदा।  
नाश्रौषीत्कश्चन तदा शकुनेरिव वाशतः ॥  
ततस्तं कलशं दृष्ट्वा जलपूर्णं स पार्थिवः।  
अभ्यद्रवत वेगेन पीत्वा चाम्भो व्यवासृजत् ॥  
स पीत्वा शीतलं तोयं पिपासार्तो महीपतिः।  
निर्वाणमगमद्धीमान्सुसुखी चाभवत्तदा ॥  
ततस्ते प्रत्यबुध्यन्त मुनयः सतपोधनाः।  
निस्तोयं तं च कलशं ददृशुः सर्व एव ते ॥  
कस्य कर्मेदमिति ते पर्यपृच्छन्समागताः।  
युवनाश्वो ममेत्येवं सत्यं समभिपद्यत ॥  
न युक्तमिति तं प्राह भगवान्भार्गवस्तदा।  
सुतार्थं स्थापिता ह्यापस्तपसा चैव सम्भृताः ॥  
मया ह्यत्राहितं ब्रह्म तप आस्थाय दारुणम्।  
पुत्रार्थं तव राजर्षे महाबलपराक्रम ॥  
महाबलो महावीर्यस्तपोबलसमन्वितः।  
यः शक्रमपि वीर्येण गमयेद्यमसादनम् ॥  
अनेन विधिना राजन्मयैतदुपपादितम्।  
अब्भक्षणं त्वया राजन्न युक्तं कृतमद्य वै ॥  
न त्वद्य शक्यमस्माभिरेतत्कर्तुमतोऽनय्था।  
नूनं दैवकृतं ह्येतद्यदेवं कृतवानसि ॥  
पिपासितेन याः पीता विधिमन्त्रपुरस्कृताः।  
आपस्त्वया महाराज मत्तपोवीर्यसम्भृताः ॥  
ताभ्यस्त्वमात्मना पुत्रमीदृशं जनयिष्यसि।  
विधास्यामो वयं तत्र तवेष्टिं परमाद्भुताम् ॥  
यथा शक्रसमं पुत्रं जनयिष्यसि वीर्यवान्।  
`न च प्राणैर्महाराज वियोगस्ते भविष्यति' ॥  
मा खिदस्त्वं हि राजेनद्र दैवं हि बलवत्तरम्'।  
गर्भधारणजं वाऽपि न खेदं समवाप्स्यसि ॥  
ततो वर्षशते पूर्णे तस्य राज्ञो महात्मनः।  
वामं पार्श्वं विनिर्भिद्य सुतः सूर्य इव स्थितः ॥  
निश्चक्राम महातेजा न च तं मृत्युराविशत्।  
युवनाश्वं नरपतिं तदद्भुतमिवाभवत् ॥  
ततः शक्रो महातेजास्तं दिदृक्षुरुपागमत्।  
ततो देवा महेन्द्रं तमपृच्छन्धास्यतीति किम् ॥  
प्रदेशिनीं ततोऽस्यास्ये शक्रः समभिसन्दधे।  
मामयं धास्यतीत्येवं भाषिते चैव वज्रिणा।  
मान्धातेति च नामास्य चक्रुः सेन्द्रा दिवौकसः ॥  
प्रदेशिनीं शक्रदत्तामाखाद्य स शिशुस्तदा।  
अवर्धत महातेजाः किष्कून्राजंस्त्र्योदश ॥  
वेदास्तं सधनुर्वेदा दिव्यान्स्त्राणि चेश्वरम्।  
उपतस्थुर्महाराजं ध्यातमात्राणि सर्वशः ॥  
धनुराजगवं नाम शराः शृङ्गोद्भवाश्च ये।  
अभेद्यं कवचं चैव सद्यस्तमुपशिश्रियुः ॥  
सोऽभिषिक्तो भगवता स्वयं शक्रेण भारत।  
धर्मेण व्यजयल्लोकांस्त्रीन्विष्णुरिव विक्रमैः ॥  
तस्याप्रतिहतं चक्रं प्रावर्तत महात्मनः।  
रत्नानि चैव राजर्षिं स्वयमेवोपतस्थिरे ॥  
तस्येयं वसुसम्पूर्णा वसुधा वसुधाधिप।  
तेनेष्टं विविधैर्यज्ञैर्बहुभिः स्वाप्तदक्षिणैः ॥  
चितचैत्यो महातेजा धर्मान्प्राप्य च पुष्कलान्।  
शक्रस्यार्धासनं राजँल्लब्धवानमितद्युतिः ॥  
एकाह्ना पृथिवी तेन धर्मनित्येन धीमता।  
विजिता शासनादेव सरत्नाकरपत्तना ॥  
तस्य चैत्यैर्महाराज क्रतूनां दक्षिणावताम्।  
चतुरन्ता मही व्याप्ता नासीत्किञ्चिदनावृतम् ॥  
तेन पद्मसहस्राणि गवां दश महात्मना।  
ब्राह्मणेभ्यो महाराज दत्तानीति प्रचक्षते ॥  
तेन द्वादशवार्षिक्यामनावृष्ट्यां महात्मना।  
वृष्टं सस्यविवृद्ध्यर्थं मिषतो वज्रपाणिनः ॥  
तेन सोमकुलोत्पन्नो गान्धाराधिपतिर्महान्।  
शर्जन्निव महामेघः प्रमथ्य निहतः शरैः ॥  
प्रजाश्चतुर्विधास्तेन त्राता राजन्कृतात्मना।  
तेनात्मतपसा लोकास्तापिताश्चातितेजसा ॥  
तस्यैतद्देवयजनं स्थानमादित्यवर्चसः।  
यस्य पुण्यतमे देशे कुरुक्षेत्रेस्य मध्यतः ॥  
`तथा त्वमपि राजेन्द्र मान्धातेव महीपतिः।  
धर्मं कृत्वा महीं रक्ष स्वर्गलोकं गमिष्यसि' ॥  
एतत्ते सर्वमाख्यातं मान्धातुश्चरितं महत्।  
जन्म चाग्र्यं महीपाल यन्मां त्वं परिपृच्छसि ॥  


वैशम्पायन उवाच।  

एवमुक्तः स कौन्तेयो लोमशेन महर्षिणा।  
पप्रच्छानन्तरं भूयः सोमकं प्रति भारत ॥  
इति श्रीमन्महाभारते अरण्यपर्वणि तीर्थयात्रापर्वणि सप्तविंशत्यधिकशततमोऽध्यायः ॥127॥  

## टिप्पणयः

यौवनाश्वो युवनाश्वपुत्रः।  
यौवनाश्विर्नृपोत्तम इति क. पाठः ॥  
आत्मानं चित्तम्।  
आत्मवान् जितचित्तः।  
संयोज्येष्टदेवतया ऐवयं नीत्वा ॥  
सौद्युम्नेः युवनाश्वस्य ॥  
वाशतः शब्दं कुर्वतः ॥  
निर्वाणं तपःफलम् ॥  
इष्टिमिच्छितम् ॥  
किं धास्यति पास्यति स्तन्याभावात् ॥  
मां धास्यति मां धाता।  
धातेति लुडन्तस्य व्याख्यानं धास्यतीति।  
प्रदेशिनीं, तर्जनीम् ॥  
किष्कून् हस्तान् वितस्तीन्वा ॥  
चक्रमाज्ञा चितचैत्यः कृतचयनक्रतुः ॥  
पद्मं शतकोटयस्तेषामपि सहस्राणि दश ॥  
चतुर्विधाः सुरनरतिर्यक्स्थावराः ॥  

###### अरण्यपर्व \- अध्याय 128

### ॥  
श्रीः ॥  

## 3.128. अध्यायः 128

## विषयाः

सोमकनामकेन राज्ञा भार्याशतोद्बाहेपि ज्येष्ठायामेव जन्तुनामकैकापत्यजननम् ॥1॥  
पिपीलिकादष्टसुतदुःखदर्शननिर्विण्णेन तेन राज्ञा ऋत्विजम्प्रति बहुपुत्रोत्पादनोपायप्रश्नः ॥2॥  
ऋत्विजा राजानम्प्रति जन्तोः पशूकरणेन होमे तद्वपाघ्राणनेन भार्याशते पुत्रशतजननोक्तिः ॥3॥  

## पाठः



युधिष्ठिर उवाच।  

कथंवीर्यः स राजाऽभूत्सोमको ददतांवरः।  
कर्माण्यस्य प्रभावं च श्रोतुमिच्छामि तत्त्वतः ॥  


लोमश उवाच।  

युधिष्ठिरासीन्नृपतिः सोमको नाम धार्मिकः।  
तस्य भार्याशतं राजन्सदृशीनामभूत्तदा ॥  
स वै यत्नेन महता तासु पुत्रं महीपतिः।  
कञ्चिन्नासादयामास कालेन महता ह्यपि ॥  
कदाचित्तस् वृद्धस्य यतमानस्य धीमतः।  
जन्तुर्नाम सुतस्तस्य ज्येष्ठायां समजायत ॥  
तं जातं मातरः सर्वाः परिवार्य समासते।  
सततं पृष्ठतः कृत्वा कामभोगान्विशाम्पते ॥  
ततः पिपीलिका जन्तुं कदाचिददशत्स्फिचि।  
स दष्टो ह्यरुदद्राजंस्तेन दुःखेन बालकः ॥  
ततस्ता मातरः सर्वाः प्राक्रोशन्भृशदुःखिताः।  
प्रवार्य जनतुं सहसा स शब्दस्तुमुलोऽभवत् ॥  
तमार्तनादं सहसा शुश्राव स महीपतिः।  
अमात्यपर्षदो मध्ये उपविष्टः सहर्त्विजा ॥  
ततः प्रस्थापयामास किमेतदिति पार्थिवः।  
तस्मै क्षत्ता यथावृत्तमाचचक्षे सुतं प्रति ॥  
त्वरमाणः स चोत्थाय सोमकः सह मन्त्रिभिः।  
प्रविश्यान्तःपुरं पुत्रमाश्वासयदरिन्दमः ॥  
सान्त्वयित्वा तु तं पुत्रं निष्क्रम्यान्तःपुरान्नृपः।  
ऋत्विजा सहितो राजन्सहामात्य उपाविशत् ॥  


सोमक उवाच।  

धिगस्त्विहैकपुत्रत्वमपुत्रत्वं वरं भवेत्।  
नित्यातुरत्वाद्भूतानां शोक एवैकपुत्रता ॥  
इदं भार्याशतं ब्रह्मन्परीक्ष्यसदृशं प्रभो।  
पुत्रार्थिना मया वोढं न तासां विद्यते प्रजा ॥  
एकः कथञ्चिदुत्पन्नः पुत्रो जन्तुरयं मम।  
यतमानासु सर्वासु किन्नु दुःखमतः परम् ॥  
वयश्च समतीतं मे सभार्यस्यं द्विजोत्तम।  
आसां प्राणाः समायत्ता मम चात्रैकपुत्रके ॥  
स्यात्तु कर्म तथा युक्तं येन पुत्रशतं भवेत्।  
महता लघुना वाऽपि कर्मणा दुष्करेण वा ॥  


ऋत्विगुवाच।  

अस्ति चैतादृशं कर्म येन पुत्रशतं भवेत्।  
यदि शक्नोषि तत्कर्तुमथ वक्ष्यामि सोमक ॥  


सोमक उवाच।  

कार्यं वा यदि वाऽकार्यं येन पुत्रशतं भवेत्।  
कृतमेवेति तद्विद्धि भगवान्प्रब्रवीतु मे ॥  


ऋत्विगुवाच।  

यजस्व जन्तुना राजंस्त्वं मया वितते क्रतौ।  
ततः पुत्रशतं श्रीमद्भविष्यत्यचिरेण ते ॥  
वपार्या हूयमानायां धूममाघ्राय मातरः।  
ततस्ताः सुमहावीर्याञ्जनयिष्यन्ति ते सुतान् ॥  
तस्यामेव तु ते जन्तुर्भविता पुनरात्मजः।  
उत्तरे चास्य सौवर्णं लक्ष्म पार्श्वे भविष्यति ॥  
इति श्रीमन्महाभारते अरण्यपर्वणि तीर्थयात्रापर्वणि अष्टाविंशत्यधिकशततमोऽध्यायः ॥128॥  

## टिप्पणयः

स्फिचि कठ्याम् ॥  
अमात्यपर्षदो मध्ये मन्त्रिसभान्तः ॥  
क्षत्ता दौवारिकः ॥  
जन्तुना पशुभूतेन ॥  

###### अरण्यपर्व \- अध्याय 129

### ॥  
श्रीः ॥  

## 3.129. अध्यायः 129

## विषयाः

ऋत्विक्चोदनया सोमकेन राज्ञा जन्तुनामकपुत्रवपाया होमे तद्गन्धाघ्राणनेन तद्भार्याशते पुत्रशतोत्पत्तिः ॥1॥  
लोकान्तरं गतेन सोमकेन ऋत्विजा सह तद्भोग्यस्वपुत्रहननजनारकीयदुःखानुभवपूर्वकं तेन सहैव स्वीयसुकृतकलोपभोगः ॥2॥  

## पाठः



सोमक उवाच।  

ब्रह्मन्यद्यद्यथा कार्यं तत्कुरुष्व तथातथा।  
पुत्रकामतया सर्वङ्करिष्यामि वचस्तव ॥  


लोमश उवाच।  

ततः स याजयामास सोमकं तेन जन्तुना।  
मातरस्तु बलातपुत्रमपाकार्षुः कृपान्विताः ॥  
हा हताः स्मेति वाशन्त्यस्तीव्रशोकसमाहताः।  
तं मातरः प्त्यकर्षन्गृहीत्वा दक्षिणे करे ॥  
सव्ये पाणौ गृहीत्वा तु याजकोपि स्म कर्षति।  
कुररीणामिवार्तानामपाकृष्य तु तं सुतम् ॥  
विशस्य चैनं विधिवद्वपामस्य जुहाव सः।  
वपायां हूयमानायां गन्धमाघ्राय मातरः ॥  
आर्ता निपेतुः सहसा पृथिव्यां कुरुनन्दन।  
सर्वाश्च गर्भानलबंस्ततस्ताः पार्थिवाङ्गनाः ॥  
ततो दशसु मासेषु सोमकस्य विशाम्पते।  
जज्ञे पुत्रशतं पूर्णं तासु सर्वासु भारत ॥  
जन्तुर्ज्येष्ठः समभवज्जनित्र्यामेव पूर्ववत्।  
स तासामिष्ट एवासीन्न तथाऽन्ये निजाः सुताः ॥  
तच्च लक्षणमस्यासीत्सौवर्णं पार्श्व उत्तरे।  
तस्मिन्पुत्रशते चाग्र्यः स बभूव गुणैरपि ॥  
ततः स लोकमगमत्सोमकस्य गुरुः परम्।  
अन्वक्षमेव पश्चात्तु सोमकोप्यगमत्परम् ॥  
अथ तं नरके घोरे पच्यमानं ददर्श सः।  
तमपृच्छत्किमर्थं त्वं नरके पच्यसे द्विज ॥  
तमब्रवीद्गुरुः सोऽथ पच्यमानोऽग्निना भृशम्।  
त्वं मया याजितो राजंस्तस्येदं कर्मणः फलम् ॥  
एतच्छ्रुत्वा स राजर्षिर्धर्मराजमथाब्रवीत्।  
अहमत्र प्रवेक्ष्यामि मुच्यतां मम याजकः ॥  
मत्कृते हि महाभागः पच्यते नरकाग्निना।  
`सोहमात्मानमाधास्ये नरके मुच्यतां गुरुः' ॥  


धर्म उवाच।  

नान्य कर्तुः फलं राजन्नुपभुङ्क्ते कदाचन।  
इमानि तव दृश्यन्ते फलानि वदतांवर ॥  


सोमक उवाच।  

पुण्यान्न कामये लोकानृतेऽहं ब्रह्मवादिनम्।  
इच्छाम्यहमननैव सह वस्तुं सुरालये ॥  
नरके वा धर्मराज कर्मणाऽस्य समो ह्यहम्।  
पुण्यापुण्यफलं देव सममस्त्वावयोरिदम् ॥  


धर्मराज उवाच।  

यद्येवमीप्सितं राजन्भुङ्खास्य सहितः फलम्।  
तुल्यकालं सहानेन पश्चात्प्राप्स्यसि सद्गतिम् ॥  


लोमश उवाच।  

स चकार तथा सर्वं राजा राजीवलोचनः।  
क्षीणपापश्च तस्मात्स विमुक्तो गुरुणा सह ॥  
लेभे कामाञ्शुभान्राजन्कर्मणा निर्जितान्स्वयम्।  
सह तेनैव विप्रेण गुरुणा स गुरुप्रियः ॥  
एष तस्याश्रमः पुण्यो य एषोग्रे विराजते।  
क्षान्त उष्यात्र षड्रात्रं प्राप्नोति सुगतिं नरः ॥  
एतस्मिन्नपि राजेन्द्र वत्स्यामो विगतज्वराः।  
षड्रात्रं नियतात्मानः स़ज्जीभव कुरूद्वह ॥  
इति श्रीमन्महाभारते अरण्यपर्वणि तीर्थयात्रापर्वणि एकोनत्रिंशदधिकशततमोऽध्यायः ॥129॥  

## टिप्पणयः

-129- वाशन्त्यः क्रोशन्त्यः ॥  
-129- वपां देहान्तर्गतमपूपाकारं मासम् ॥  
-129- लक्षणं चिह्नम् ॥  
-129- सोमकस्य ऋत्विगिति शेषः ॥  
-129- क्षान्तः क्षमावान्।  
उष्य उषित्वा ॥  

###### अरण्यपर्व \- अध्याय 130

### ॥  
श्रीः ॥  

## 3.130. अध्यायः 130

## विषयाः

युधिष्ठिरेण मार्कण्डेयाश्रमगमनम् ॥1॥  
लोमशेन युधिष्ठिरम्प्रति सङ्ग्रहेण मार्कण्डेयचरित्रकथनम् ॥2॥  

## पाठः



`वैशम्पायन उवाच।  

सोमकस्याश्रमे पुण्ये धर्मराजो युधिष्ठिरः।  
षड्रात्रमुष्य नियतो भ्रात्रादिभिररिन्दमः।  
तस्मान्निर्गम्य सहसा दिशं प्रायात्तथोत्तराम् ॥  
बहुदूरं ततो गत्वा वनं तत्र मनोहरम्।  
बहुपष्पफलाकीर्णं महानद्युपशोभितम् ॥  
दृष्ट्वा पप्रच्छ राजाऽसौ लोमशं मुनिसत्तमम्।  
किमिदं दृश्यते रम्यं वनं बहुमृगद्विजम् ॥  
बहुपुष्पफलोपेतं मुनिसङ्घैर्निषेवितम्।  
स्रवन्त्या च समायुक्तं महत्या पुण्यतोयया ॥  
ऋषीणामाश्रमाः पुण्या दृश्यन्ते विविधा मुने।  
कस्यायमाश्रमः पुण्यः कस्येमे मुनयोऽमलाः।  
एतदिच्छाम्यहं श्रोतुं वद त्वं वदतांवर ॥  


लोमश उवाच।  

शृणु राजेनद्र भद्रं ते वनस्यास्य पुरातनम्।  
वृत्तान्तं निखिलेनाद्य प्रोच्यमानं मयाऽनघ ॥  
मृकण्डुपुत्रो मेधावी मार्कण्डेयो महामुनिः।  
बाल एव महाबुद्धिः सर्वविद्याविशारदः ॥  
मातापित्रोः प्रियं कुर्वंस्तपोर्थं वनमाविशत्।  
अत्राश्रमपदं कृत्वा तपस्तेपे सुदारुणम् ॥  
ग्रीष्मे पञ्चतपा भूत्वा वर्षास्वाकाशसंश्रयः।  
जलस्थः शिशिरे योगी बहुकालमवर्तत ॥  
ऊर्ध्वबाहुर्निरालम्बः पादाङ्गुष्ठाग्रविष्ठितः।  
जितेन्द्रियो जितप्राणश्चिन्तयन्दृढमव्ययम्।  
अनाहारो जितक्रोधश्चिरमेवमवर्तत ॥  
एतस्मिन्नन्तरे राजन्ननावृष्टिः सुदारुणा।  
सम्भूता सर्वसंहर्त्री तया दग्धं चराचरम् ॥  
अनावृष्ट्यां प्रवृत्तायां सर्वे च निधनं गताः।  
केचिदन्ये महात्मानो मुनयो द्विजपुङ्गवाः ॥  
ब्राह्मणाः क्षत्रिया वैश्याः शूद्रा सर्वाश्च योषितः।  
पशुपक्षिमृगाः सर्वे क्षुत्पिपासासमाकुलाः।  
कृशाः शुष्कोष्ठकण्ठाश्च श्रान्ता भ्रान्ता विचेतसः ॥  
केनचित्पुण्यशेषेण मार्कण्डेयस्य धीमतः।  
आश्रमं शनकैः प्राप्ता मूर्च्छिताः सहसाऽपतन् ॥  
समाधिविरतो योगी मार्कण्डेयो महातपाः।  
तद्वनं निबिडं दृष्ट्वा जनैः क्षुत्तृट्समाकलैः ॥  
दयार्द्रहृदयो योगी शिवं ध्यात्वा हृदम्बुजे।  
तेषां संरक्षणार्थाय वेदगन्धिस्वरेण सः।  
आजुहाव तदा गङ्गां तपोयोगेन भारत ॥  
गङ्गा समागता शीघ्रं तेनाहूताऽतिपावना।  
नाम्ना वेदनदीत्येव प्रख्याता लोकपावना ॥  
पर्जन्यश्च समाहूतः सुखं वर्षति भारत।  
सस्यानि च समृद्धानि फलमूलान्यनेकशः।  
सम्भूतान्यत्रराजेनद्र सर्वे ते रक्षिता जनाः ॥  
मार्कण्डेयं प्रशंसन्तो जनाः सर्वे द्विजात्तयः।  
चिरं सुखमवर्तन्त तेन संरक्षिता नृप ॥  
एवं विधाय रक्षां स सर्वेषां पुण्यकर्मणाम्।  
पुनश्चचार च तपः परमेश्वरतुष्टये ॥  
एवं बहुतिथे काले प्रादुरासीन्महेश्वरः ॥  
दृष्ट्वा च सर्वदेवेशं चन्द्रमौलिमुमापतिम्।  
ब्रह्मविष्ण्वादिभिर्देवैः सिद्धविद्याधरोरगैः ॥  
गन्धर्वयक्षप्रवरैः सकिन्नरपतत्रिभिः।  
स्तूयमानं महादेवमव्ययं निष्कलं शिवम्।  
प्रणनाम मुनिर्भक्त्या साष्टाङ्गं च पुनः पुनः ॥  
प्रणम्योत्थाय सहसा बद्धाञ्जलिपुटो मुनिः।  
तुष्टाव विविधैः स्तोत्रैर्महादेवं जगत्पतिम् ॥  
तमुवाच महादेवो मार्कण्डेयं महामुनिम्।  
वरं वरय भद्रं ते वरदोस्मि मुने तव ॥  
एवं सम्बोधितस्तेन शिवेन परमात्मना।  
सगद्गदमिदं वाक्यमुवाच परमेश्वरम् ॥  
नान्यं वरं वृणे शम्भो ---त्वत्पादपङ्कजे।  
भक्तिंह्यनन्यसुलभां स्व व्यभिचारिणीम् ॥  
एवमुक्तोऽथ मुनिना भरतगीश्वरेश्वरः।  
पुनरेवाब्रवीद्वाक्यं मार्कण्डेय महामुनिम् ॥  
सम्यगाराधितः पित्रा तव पुत्रार्थमादरात् ॥  
शतायुर्निर्गुणः पुत्रः शुभः षोडशवार्षिकः।  
उभयोरन्यमिच्छ त्वमित्युक्तः सोऽब्रवीच्च माम् ॥  
निर्गुणो मास्तु देवेश शतायुः षोडशाब्दकः।  
सुगुणोऽस्तु सुतो मेऽद्य इति पित्रावृत पुरा ॥  
त्वया तप्तेन तपसा तोषितोऽहं भृशं मुने।  
दीर्घमायुर्मया दत्तं मृत्युश्च प्रतिषेधितः ॥  
इत्युक्त्वा भगवानीशस्तत्रैवान्तरधीयत।  
तस्यायमाश्रमः पुण्यस्तस्येमे मुनयोऽमलाः ॥  
अत्रैकरात्रमुषिताः सर्वे मृत्युं तरन्ति वै।  
अत्रैव भरतश्रेष्ठ प्रयतो वस भूमिप' ॥  
इति श्रीमन्महाभारते अरण्यपर्वणि तीर्थयात्रापर्वणि त्रिंशदधिकशततमोऽध्यायः ॥130॥  

###### अरण्यपर्व \- अध्याय 131

### ॥  
श्रीः ॥  

## 3.131. अध्यायः 131

## विषयाः

लोमशेन युधिष्ठिरम्प्रति नानातीर्थमहिमानुवर्णनम् ॥1॥  

## पाठः



लोमश उवाच।  

अस्मिन्किल स्वयं राजन्निष्टवान्वै प्रजापतिः।  
सत्रमिष्टीकृतं नाम पुरा वर्षसहस्रिकम् ॥  
अम्बरीषश्च नाभाग इष्टवान्यमुनामनु।  
यत्रेष्ट्वा दशपद्मानि सदस्येभ्योऽभिसृष्टवान् ॥  
यज्ञैश्च तपसा चैव परां सिद्धिमवाप सः।  
देशश्च नाहुषस्यायं य़ज्वनः पुण्यकर्मणः ॥  
सार्वभौमस्य कौन्तेय ययातेरमितौजसः।  
स्पर्धमानस्य शक्रेण तस्येदं यज्ञवास्त्विह ॥  
पश्य नानाविधाकारैरग्निभिर्निचितां महीम्।  
मज्जन्तीमिव चाक्रान्तां ययातेर्यज्ञकर्मभिः ॥  
एषा शम्येकपत्रा सा शकटं चैतदुत्तमम्।  
पश्य रामह्रदानेतान्पश्य नारायणाश्रमम् ॥  
एतच्चर्चीकपुत्रस्य योगैर्विचरतो महीम्।  
प्रसर्पणं महीपाल रौप्यायाममितौजसः ॥  
अत्रानुवंशं पठतः शृणु मे कुरुनन्दन।  
उलूखलैराभरणैः पिशची यदभाषत ॥  
युगन्धरे दधि प्राश्य उषित्वा चाच्युतस्थले।  
तद्वद्भूतलये स्नात्वा सपुत्रा वस्तुमर्हसि ॥  
एकरात्रमुवित्वेह द्वितीयं यदि वत्स्यसि।  
एतद्वै ते गदेवावृत्तं रात्रौ वृत्तमितोऽन्यथा ॥  
अद्य चात्र निवत्स्यामः क्षपां भरतसत्तम।  
द्वारमेतत्तु कौन्तेय कुरुक्षेत्रस्य भारत ॥  
अत्रैव नाहुषो राजा राजन्क्रतुभिरिष्टवान्।  
ययातिर्बहुरत्नौर्घर्यत्रेन्द्रो मुदमभ्यगात् ॥  
एतत्प्लक्षावतरणं यमुनातीर्थमुत्तमम्।  
एतद्वै नाकपृष्ठस्य द्वारमाहुर्मनीषिणः ॥  
अत्रसारस्वतैर्यज्ञैरीजानाः परमर्षयः।  
यूपोलूखलिकास्तात गच्छन्त्यवभृथप्लवम् ॥  
अत्रवै भरतो राजा राजन्क्रतुभिरिष्टवान्।  
हयमेधेन यज्ञेन मेध्यमश्वमवासृजत् ॥  
असकृत्कृष्णसारङ्गं धर्मेणाप्य च मेदिनीम्।  
अत्रैव पुरुषव्याघ्र मरुत्तः सत्रमुत्तमम्।  
प्राप चैवर्षिमुख्येन संवर्तेनाभिपालितः ॥  
अत्रोपस्पृश्य राजेन्द्र सर्वाल्लोँकान्प्रपश्यति।  
पूयते दुष्कृताच्चैव अत्रापि समुपस्पृश ॥  


वैशम्पायन उवाच।  

तत्र सभ्रातृकः स्नात्वा स्तूयमानो महर्षिभिः।  
लोमशं पाण्डवश्रेष्ठ इदं वचनमब्रवीत् ॥  
सर्वाँल्लोकान्प्रपश्यामि तपसा सत्यविक्रम।  
इहस्तः पाण्डवश्रेष्ठं पश्यामि श्वेतवाहनम् ॥  


लोमश उवाच।  

एवमेतन्महाबाहो पश्यन्ति परमर्षयः।  
इह स्नात्वा तपोयुक्तांस्त्रील्लोँकान्सचराचरान् ॥  
सरस्वतीमिमां पुण्यां पुण्यैकशरणावृताम्।  
यत्र स्नात्वा नरश्रेष्ठ धूतपाप्मा भविष्यसि ॥  
इह सारस्वतैर्यज्ञैरिष्टवन्तः सुरर्षयः।  
ऋषयश्चैव कौन्तेय तथा राजर्षयोपि च ॥  
वेदी प्रजापतेरेषा समन्तात्पञ्चयोजना।  
कुरोर्वै यज्ञशीलस्य क्षेत्रमेतन्महात्मनः ॥  
इति श्रीमन्महाभारते अरण्यपर्वणि तीर्थयात्रापर्वणि एकत्रिंशदधिकशततमोऽध्यायः ॥131॥  

## टिप्पणयः

अभिसृष्टवान् दत्तवान् ॥  
यज्ञवास्तु यज्ञभूमिः।  
इह अस्मिन्वास्तुनि।  
इदमुत्तरान्वयि ॥  
अग्निभिरग्निस्थापनार्थैरिष्टकारचितैः स्थण्डिलैः ॥  
शमी आमिक्षार्थं दध्युत्पादनार्थमानीता शमीशाखा।  
एकपत्रा शातितपत्रा ॥  
प्रसर्पणं सञ्चारभूमिः।  
रौप्यायां रूप्यवत् श्वेतवर्णायां स्थत्यां नद्यां वा।  
सामीप्ये सप्तमी।  
प्रसर्पणं तीर्थमित्यन्ये ॥  
अनुवंशं परम्परागतमाख्यानश्वोकम्।  
उलूखलैरिति।  
उलूखलसदृशानि स्त्रीणां कर्णाभरणानि भवन्तीति स्वयमुलूलैरेवाभरणैर्युक्तासतीति शेषः।  
एतेन विकृतवेषत्वं पिशाच्याः ॥  
युगन्धरे पयः प्राश्येति ध. पाठः।  
उक्तं भाषणमेवाह द्वाभ्यां युगन्धर इति।  
अस्मिंस्तीर्थे सपुत्रा ब्राह्मणी स्नातुमागता तां प्रति पिशाची वदति।  
त्वया युगन्धरे पर्वते देशे वा दधिप्राशनं कृतम्।  
तत्रोष्ट्रीक्षीरं गर्दभ्यादिक्षीरं च दधि क्रियते।  
तथा अच्युतस्थलाख्ये सङ्करजानां ग्रामे वासश्च कृतः।  
तथा भूतिलयाख्ये दस्युग्रामेऽग्निदग्धानां मृतानां क्षेपणं यस्यां नद्यां क्रियते तस्यां स्नातासि।  
अतो दोषत्रयवती त्वम्।  
एतत्करणे रहि प्रायश्चित्तं धर्मशास्त्रे प्रसिद्धम्।  
औष्ट्रमैकशफं क्षीरं सुरातुल्यमिति।  
संसृज्य सङ्करैः सार्धं प्राजापत्यं व्रतं चरेदिति।  
प्रोष्यभूतिलये विप्रः प्राजापत्यं व्रतं चरेदिति च।  
तच्च त्वया न कृतमतः कथमत्र वस्तुमिच्छसि।  
दोषवतामिह तीर्थे वासो दुर्लभ इत्यर्थः।  
एवं पिशाचीवाक्यं श्रुत्वापि सा ब्राह्मणी तत्र स्नानादिकं कृतवती।  
ततस्तया राक्षस्या तस्या घटपिठरादिकं नाशितम्।  
उक्तञ्च।  
एतत्तव दिवावृत्तं रात्रौ वृत्तं तु द्रक्ष्यसीति।  
वृत्तं जातम्।  
रात्रौ तु तव पुत्रमपि नाशयिष्यामीति भावः।  
अथापि द्वितीयां रात्रिं वस्तुमिच्छसि चेत्तव भूयांसमपकारं करिष्यामीति युगन्धरादिदेशत्रयनिन्दापरत्वेन व्याख्या ॥  
त्वं तु अब्रह्मवित् एकरात्रमेवात्र वस्तुं योग्या।  
यदि द्वितीयां वस्तुमिच्छसि तर्हि ते तव एतत् मदीयं वृत्तं भविष्यति मद्वत् पिशाची भूत्वात्र स्नानं न लप्स्यसे।  
एतदिति स्ववृत्तस्याभिनीय प्रदर्शनम्।  
द्वितीयदिनवासस्यैवैतत्फलं।  
द्वितीयरात्रिवासे तुं इतोन्था अहल्यादिवन्मोहप्राप्त्या शिलाभावो भविष्यति।  
तेन तीर्थदर्शनमपि न लप्स्यसे इति ॥  
एतत्प्लक्षवटं नामेति क. पाठः ॥  
दन्तोलूखलिनस्तत्रेति क. पाठः।  
सारस्वतैर्ब्राह्मणैः ऋत्विग्भिर्यज्ञैरीजानाः यूपोलूखलिकाः यूपान् उलूखलानि च यज्ञसाधनान्याददते यूपोलूखलिकाः ॥  
कृष्णसारङ्गं कृष्णहरिणसदृशं श्यामकर्णमित्यर्थः ॥  
तीर्थान्तरमाह सरस्वतीति।  
पश्यैकशरणावृतामिति क. पाठः ॥  

###### अरण्यपर्व \- अध्याय 132

### ॥  
श्रीः ॥  

## 3.132. अध्यायः 132

## विषयाः

लोमशेन युधिष्ठिरम्प्रति सरस्वत्यादिमाहात्म्यकथनम् ॥1॥  
तथा श्येनकपोतोपाख्यानकथनारम्भः ॥2॥  

## पाठः



लोमश उवाच।  

इह मर्त्यास्तनूस्त्यक्त्वा स्वर्गं गच्छन्ति भारत।  
मर्तुकामा नरा राजन्निहायान्ति सहस्रशः ॥  
एवमाशीः प्रयुक्ता हि दक्षेण यजता पुरा।  
इह ये वै मरिष्यन्ति ते वै स्वर्गजितो नराः ॥  
एषा सरस्वती रम्या दिव्या चौघवती नदी।  
एतद्विनशनं नाम सरस्वत्या विशाम्पते ॥  
द्वारं निषादराष्ट्रस्य येषां दोषात्सरस्वती।  
प्रविष्टा पृथिवीं वीर मा निषादा हि मां विदुः ॥  
एष वै चमसोद्भेदो यत्र दृश्या सरस्वती।  
यत्रैनामभ्यवर्तन्त दिव्याः पुण्याः समुद्रगाः ॥  
एतत्सिन्धोर्महत्तीर्थं यत्रागस्त्यमरिन्दम।  
लोपामुद्रा समागम्य भर्तारमवृणीत वै ॥  
एतत्प्रकाशते तीर्थं प्रभासं भास्करद्युते।  
इन्द्रस्य दयितं पुण्यं पवित्रं पापनाशनम् ॥  
एतद्विष्णुपदं नाम दृश्यते तीर्थमुत्तमम्।  
एषां रम्या विपाशा च नदी परमपावनी ॥  
अत्र वै पुत्रशोकेन वसिष्ठो भगवानृषिः।  
बद्ध्वाऽत्मानं निपतितो विपाशः पुनरुत्थितः ॥  
काश्मीरमण्डलं चैतत्सर्वपुण्यमरिन्दम।  
महर्षिभिश्चाध्युषितं पश्येदं भ्रातृभिः सह ॥  
यत्रौत्तराणां सर्वेषामृषीणां नाहुषस्य च।  
अग्नेश्चैवात्र संवादः काश्यपश्य च भारत ॥  
एतद्द्वारं महाराज मानसस्य प्रकाशते।  
वर्षमस्य गिरेर्मध्ये रामेण श्रीमता कृतम् ॥  
एष वातिकषण्डो वै प्रख्यातः सत्यविक्रमः।  
नात्यवर्तत यद्द्वारं विदेहादुत्तरं च यः ॥  
इदमाश्चर्यमपरं देशेऽस्मिन्पुरुषर्षभ।  
क्षीणे युगे तु कौन्तेय शर्वस्य सह पार्षदैः।  
सहोमया च भवति दर्शनं कामरूपिणः ॥  
अस्मिन्सरसि सत्रैर्वै चैत्रे मासि पिनाकिनम्।  
यजन्ते याजकाः सम्यक् परिवारं शुभार्थिनः ॥  
अत्रोपस्पृश्य सरसि श्रद्दधानो जितेन्द्रियः।  
क्षीणपापः शुभाँल्लोकान्प्राप्नुते नात्र संशयः ॥  
एष उज्जानको नाम पावकिर्यत्र शान्तवान्।  
अरुन्धतीसहायश्च वसिष्ठो भगवानृषिः ॥  
ह्रदश्च कुशवानेष यत्र पद्मं कुशेशयम्।  
आश्रमश्चैव रुक्मिण्या यत्राशाम्यदकोपना ॥  
समाधीनां समासस्तु पाण्डवेय श्रुतस्त्वया।  
तं द्रक्ष्यसि महाराज भृगुतुन्दं महागिरिम् ॥  
वितस्तां पश्य राजेन्द्र सर्वपापप्रमोचनीम्।  
महर्षिभिश्चाध्युषितां शीततोयां सुनिर्मलाम् ॥  
जलां चोपजलां चैव यमुनामभितो नदीम्।  
उशीनरो वै यत्रेष्ट्वा वासवादत्यरिच्यत ॥  
तां देवसमितिं तस्य वासवश्च विशाम्पते।  
अभ्यागच्छन्नृपवरं ज्ञातुमग्निश्च भारत ॥  
जिज्ञासमानौ वरदौ महात्मानमुशीनरम्।  
इन्द्रः श्येनः कपोतोऽग्निर्भूत्वा यज्ञेऽभिजग्मतुः ॥  
उरुं राज्ञः समासाद्य कपोतः श्येनजाद्भयात्।  
शरणार्थी तदा राजन्निलिल्ये भयपीडितः ॥  
इति श्रीमन्महाभारते अरण्यपर्वणि तीर्थयात्रापर्वणि द्वात्रिंशदधिकशततमोऽध्यायः ॥132॥  

## टिप्पणयः

इह मर्त्यास्तपस्तप्त्वेति क. ध. पाठः ॥  
वद्वा पाशैरिति शेषः।  
विपाशः पाशहीनः।  
अतएव विपाशानाम ॥  
वर्षं वसतिस्थानम् ॥  
यो रामः प्रख्यातः सत्यविक्रमश्च विदेहादुत्तरं च यद्द्वारं यद्वर्षस्य द्वारं एषोऽनुभूयमानो वातिकषण्डो वातानीतः पद्मादिसमूहो नात्यवर्तत।  
तेन रामेण कृतमिति पूर्वेणान्वयः।  
पद्मादेर्वातानीतस्यात्राप्रवेशाद्रामसामर्थ्यं प्रत्यक्षमाश्चर्यमित्यर्थः।  
एष वाति मृकण्डो वै इति क. ध. पाठः ॥  
युगं पञ्चसंवत्सरात्मकं तस्मिन्क्षीणे समाप्ते सति यदा सौरसावनबार्हस्पत्यनाक्षत्रचान्द्राः संवत्सरा एककालं समाप्यन्ते स युगक्षयकालस्तस्मिन्नित्यर्थः ॥  
पावकिः स्कन्दः।  
शान्तवान् शमं प्राप।  
वसिष्टोपि शान्तवान् एष उज्जीतको नाम यवक्रीर्यत्र शान्तवानिति क. ध. पाठः ॥  
कुशवान् जलवान्. अकोपना जितक्रोधा ॥  
समासः सङ्क्षेपः।  
यस्मिन्दृष्टे समाधिफलं भवतीत्यर्थः ॥  
देवसमितिं राजसभाम् ॥  
निलिल्ये लीनः ॥  

###### अरण्यपर्व \- अध्याय 133

### ॥  
श्रीः ॥  

## 3.133. अध्यायः 133

## विषयाः

शिबिपरी7णार्थं श्येनीभूतेनेन्द्रेणानुद्रुतस्य कपोतरूपधारिणोऽग्नेः शिविम्प्रति शरणागतिः ॥1॥  
कपोतरिरक्षिषया राज्ञा श्येनानुमत्या स्वशरीरोत्कृत्तमांसस्य कपोतेन सह तुलारोपणम् ॥2॥  
मांसापेक्षया कपोतस्य गौरवातिरेके राज्ञा स्वयमेव तुलारोहणम् ॥3॥  
ततस्तुष्टाभ्यामिन्द्राग्निभ्यां तत्प्रशंसनपूर्वकं स्वलोकगमनम् ॥4॥  

## पाठः



श्येन उवाच।  

धर्मात्मानं त्वाहुरेकं सर्वे राजन्महीक्षितः।  
स वै धर्मविरुद्धं त्वं कस्मात्कर्म चिकीर्षसि ॥  
विहितं भक्षणं राजन्पीड्यमानस्य मे क्षुधा।  
माहिंसीर्धर्मलोभेन धर्ममुत्सृज्य मा नशः ॥  


राजोवाच।  

सन्त्रस्तरूपस्त्राणार्थी त्वत्तो भीतो महाद्विज।  
मत्सकाशमनुप्रप्तः प्राणगृध्नुरयं द्विजः ॥  
एवमभ्यागतस्येह कपोतस्याभयार्थिनः।  
अप्रदाने परो धर्मः किं त्वं श्येनेह पश्यसि ॥  
प्रस्पन्दमानः सम्भ्रान्तः कपोतः श्येन लक्ष्यते।  
मत्सकाशं जीवितार्थी तस्य त्यागो विगर्हितः ॥  
\[यो हि कश्चिद्द्विजान्हन्याद्गां वा लोकस्य मातरम्।  
शरणागतं च त्यजते तुल्यं तेषां हि पातकम्\]  

श्येन उवाच।  

आहारत्सर्वभूतानि सम्भवन्ति महीपते।  
आहारेण विवर्धन्ते तेन जीवन्ति जन्तवः ॥  
शक्यते दुस्त्यजेऽप्यर्थे चिररात्राय जीवितुम्।  
न तु भोजनमुत्सृज्य शक्यं वर्तयितुं चिरम् ॥  
भक्ष्याद्विलोपितस्याद्य मम प्राणा विशाम्पते।  
विसृज्यकायमेष्यन्ति पन्थानमपुनर्भवम् ॥  
प्रमृते मयि धर्मात्मन्पुत्रदारादि नङ्क्ष्यति।  
रक्षमाणः कपोतं त्वं बहून्प्राणान्न रक्षसि ॥  
बहून्यो बाधते धर्मो न स धर्मः कुवर्त्म तत्।  
अविरोधी तु यो धर्मः स धर्मः सत्यविक्रम ॥  
विरोधिषु महीपाल निश्चित्य गुरुलाघवम्।  
न बाधा विद्यते यत्र तं धर्मं समुपाचरेत् ॥  
गुरुलाघवमाज्ञाय धर्माधर्मविनिश्चये।  
यतो भूयांस्ततो राजन्कुरु धर्मविनिश्चयम् ॥  


राजोवाच।  

बहुकल्याणसंयुक्तं भाषसे विहगोत्तम।  
सुपर्णः पक्षिराट् किं त्वं धर्मं ज्ञात्वाऽभिभाषसे ॥  
तथाहि धर्मसंयुक्तं बहुचित्रं च भाषसे।  
न तेऽस्त्यविदितं किञ्चिदिति त्वां लक्षयाम्यहम्।  
शरणैषिपरित्यागं कथं साध्विति मन्यसे ॥  
आहारार्थं समारम्भस्तव चायं विहङ्गम।  
शक्यश्चाप्यन्यथा कर्तुमाहारोऽप्यधिकस्त्वया ॥  
गोवृषो वा वराहो वा मृगो वा महिषोपि वा।  
त्वदर्थमद्य क्रियतां यच्चान्यदिह काङ्क्षसि ॥  


श्येन उवाच।  

न वराहं न चोक्षाणं न मृगान्विविधांस्तथा।  
भक्षयामि महाराज किं ममान्येन केचचित् ॥  
यस्तु मे दैवविहितो भक्षः क्षत्रियपुङ्गव।  
तमुत्सृज महीपाल कपोतमिममेव मे ॥  
श्येनाः कपोतान्स्वादन्ति श्रुतिरेषा सनातनी।  
मा राजन्सारमज्ञात्वा कदलीस्कन्धमासज ॥  


राजोवाच।  

राष्ट्रं शिवीनामृद्धं वै शाधि पक्षिभिरर्चितः।  
कृत्स्नमेतन्मया दत्तं राजवद्विहगोत्तम ॥  
यं वा कामयसे कामं श्येन सर्वं ददानि ते।  
विनेमं पक्षिणं श्यन शरणार्थिनमागतम् ॥  
येनेमं स्थापयेथास्त्वं कर्मणा पक्षिसत्तम।  
तदाचक्ष्व करिष्यामि न हि दास्ये कपोतकम् ॥  


श्येन उवाच।  

उशीनर कपोते ते यदि स्नेहो नराधिप।  
आत्मनो मांसमुत्कृत्य कपोततुलया धृतम् ॥  
यदा समं कपोतेन तव मांसं नृपोत्तम।  
त्वया प्रदेयं तन्मह्यं सा मे तुष्टिर्भविष्यति ॥  


राजोवाच।  

अनुग्रहमिमं मन्ये श्येन यन्माभियाचसे।  
तस्मात्तेऽद्य प्रदास्यामि स्वमांसं तुलया धृतम् ॥  


लेमश उवाच।  

अथोत्कृत्य स्वमांसं तु राजा परमधर्मवित्।  
तुलयामास कौन्तेय कपोतेन समं विभो ॥  
ध्रियमाणः कपोतस्तु मांसेनात्यतिरिच्यते।  
पुनश्चोत्कृत्यमांसानि राजा प्रादादुशीनरः ॥  
न विद्यते यदा मांसं कपोतेन समं धृतम्।  
तत उत्कृत्तमांसोऽसावारुरोह स्वयं तुलाम् ॥  


श्येन उवाच।  

इन्द्रोऽहमस्मि धर्मज्ञ कपोतो हव्यवाडयम्।  
जिज्ञासमानौ धर्म त्वां यज्ञवाटमुपागतौ ॥  
यत्ते मांसानि गात्रेभ्य उक्तृत्तानि विशाम्पते।  
एषा ते शाश्वती कीर्तिर्लोकानभिभविष्यति ॥  
यावल्लोके मनुष्यास्त्वां कथयिष्यन्ति पार्थिव।  
तावत्कीर्तिश्च लोकाश्च स्थास्यन्ति तव शाश्वताः ॥  
इत्युक्त्वा भूमिपतये तस्मै दत्त्वा यथेप्सितम्।  
प्रशस्य जग्मतू राजन्निन्द्राग्री तुष्टमानसौ ॥  
उशीनरोऽपिधर्मात्मा धर्मेणावृत्यरोदसी।  
विभ्राजमानो वपुषाऽप्यारुरोह त्रिविष्टपम् ॥  
तदेतत्सदनं राजन्राज्ञस्तस्य महात्मनः।  
पश्यस्वैतन्मया सार्धं पुण्यं पापप्रमोचनम् ॥  
तत्र वै सततं देवा मुनयश्च सनातनाः।  
दृश्यन्ते ब्राह्मणै राजन्पुण्यवद्भिर्महात्मभिः ॥  
इति श्रीमन्महाभारते अरण्यपर्वणि तीर्थयात्रापर्वणि त्रयस्त्रिंशदधिकशततमोऽध्यायः ॥133॥  

## टिप्पणयः

मा रक्षीर्धर्मलोभेन धर्ममुत्सृष्टवानसि इति झ. पाठः ॥  
कदलीस्कन्धमासजेति कदलीस्कन्धतुल्ये निःशारेऽस्मिन् धर्मे मा सज्जो भवेत्यर्थः ॥  

###### अरण्यपर्व \- अध्याय 134

### ॥  
श्रीः ॥  

## 3.134. अध्यायः 134

## विषयाः

लोमशेन श्वेतकेतोराश्रमङ्गतं द्युधिष्ठिरम्प्रति अष्टावक्रोपाख्यानकथधनारम्भः ॥1॥  
धनार्जनाय जनकपुरं गतस्य कहोळस्य वन्दिना वादे विजित्य जले विनिमज्जनम् ॥2॥  
तद्विदितवता तत्पुत्रेणाष्टावक्रेण श्वेतकेतुनासह जनकनगरम्प्रति गमनम् ॥3॥  

## पाठः



लोमश उवाच।  

यः कथ्यते मन्त्रविदग्र्यबुद्धि\- रौद्दालकिः श्वेतकेतुः पृथिव्याम्।  
तस्याश्रमं पश्यत पाण्डवेया सदाफलैरुपपन्नं महीजैः ॥  
साक्षादत्र श्वेतकेतुर्ददर्श सरस्वतीं मानुषदेहरूपाम्।  
वेत्स्यामि वाणीमिति सम्प्रवृत्तां सरस्वतीं श्वेतकेतुर्बभाषे ॥  
अस्मिन्युगे ब्रह्मकृतां वरिष्ठा\- वास्तां मुनी मातुलभागिनेयौ।  
अष्टावक्रश्चैव कहोलसूनु\- रौद्दालकिः श्वेतकेतुः पृथिव्याम् ॥  
विदेहराजस् समीपतस्तौ घीरावुभौ मातुलभागिनेयौ।  
प्रविश्य यज्ञायतनं विवादे वन्दिं निजग्राहतुरप्रमेयौ ॥  
उपास्स्व कौन्तेय सहानुजस्त्वं तस्याश्रमं पुण्यतमं प्रविश्य।  
अष्टावक्रं यस्य दौहित्रमाहु\- र्योऽसौ वन्दिं जनकस्याथ यज्ञे।  
वादि विप्राग्न्यो बाल एवाभिगम्य वादे भङ्क्त्वा मज्जयामास नद्याम् ॥  


युधिष्ठिर उवाच।  

कथम्प्रभावः स बभूव विप्र\- स्तथाभूतं यो निजग्राह वन्दिम्।  
`किञ्चाधिकृत्याथ तयोर्विवादो विदेहराजस् समीप आसीत्' ॥  
अष्टावक्रः केन चासौ बभूव तत्सर्वं मे लोमश शंस तत्त्वम् ॥  


लोमश उवाच।  

उद्दालकस्य नियतः शिष्य एको नाम्ना कहोळेति बभूव राजन्।  
शुश्रूषुराचार्यवशानुवर्ती दीर्घ कालं सोऽध्ययनं चकार ॥  
तं वै विप्राः पर्यभवंस्तु शिखा\- स्तं च ज्ञात्वा विप्रकारं गुरुः सः।  
तस्मै प्रादात्सद्य एव श्रुतं च भार्यां च वै दुहितरं स्वां सुजाताम् ॥  
तस्यां गर्भः समभवदग्निकल्पः सोऽधीयानं पितरमथाभ्युवाच।  
सर्वां रात्रिमध्ययनं करोषि नेदं पितः सम्यगिवोपवर्तते ॥  
उपालब्धः शिष्यमध्ये महर्षिः स तं कोपादुदरस्थं शशाप।  
यस्माद्वक्रं वर्तमानो ब्रवीषि तस्माद्वक्रो भवितास्यष्टधैव ॥  
स वै तथा वक्र एवाभ्यजाय\- दष्टावक्रः प्रथितो मानवेषु।  
अस्यासीद्वै मातुलः श्वेतकेतुः स तेन तुल्यो वयसा बभूव ॥  
सम्पीड्यमाना तु तदा सुजाता विवर्धमानेन सुतेन कुक्षौ।  
उवाच भर्तारमिदं रहोगता प्रसाद्य हीना वसुना धनार्थिनी ॥  
कथं करिष्याम्यधुना महर्षे मासश्चायं दशमो वर्तते मे।  
नैवास्ति मे वसु किञ्चित्प्रदाता येन्नाहमेतामापदं निस्तरेयम् ॥  
उक्तस्त्वेवं भार्यया वै कहोळो वित्तस्यार्थे जनकमथाभ्यगच्छत्।  
स वै तदा वादविदा निगृह्य निमज्जितो वन्दिनेहाप्सु विप्रः ॥  
उद्दालकस्तं तु तदा निशम्य सूतेन वादेऽप्सु निमज्जितं तथा।  
उवाच तां तत्रततः सुजात\- मष्टवक्रे गूहितव्योऽयमर्थः ॥  
ररक्ष सा चापि तमस् मन्त्रं जातोऽप्यसौ नैव शुश्राव विप्रः।  
उद्दालकं पितरं सोऽभिमेने तथाऽष्टावक्रो भ्रातरं श्वेतकेतुम् ॥  
ततो वर्षे द्वादशे श्वेतकेतु\- रष्टावक्रं पितुरङ्के निषण्णम्।  
अपाकर्षद्गृह्यपाणौ रुदन्तं नायं तवाङ्कः पितुरित्युक्तवांश्च ॥  
यत्तेनोकतं दुरुक्तं तत्तदानीं हृदि स्थितं तस्य सुदुःखमासीत्।  
गृहं गत्वा मातरं सोऽथ विग्रः पप्रच्छेदं क्व नु तातो ममेति ॥  
ततः सुजाता परमार्तरूपा शापाद्भीता तत्त्वमस्याचचक्षे।  
तद्वै तत्त्वंसर्वमाज्ञाय रात्रा\- वित्यब्रवीच्छ्वेतकेतुं स विप्रः ॥  
गच्छाव यज्ञं जनकस्य राज्ञो बह्वाश्चर्यः श्रूयते तस्य यज्ञः।  
श्रोष्यावोऽत्र ब्राह्मणानां विवाद\- मन्नं चाग्र्यं तत्रभोक्ष्यावहे च ॥  
विचक्षणत्वं च भविष्यते नौ शिवश्च सौम्यश्च हि ब्रह्मघोषः ॥  
तौ जग्मतुर्मातुलभागिनेयौ यज्ञं समृद्धं जमकस्य राज्ञः।  
अष्टावक्रः पथि राज्ञा समेत्य प्रोत्सार्यमाणो वाक्यमिदं जगाद ॥  
इति श्रीमन्महाभारते अरण्यपर्वणि तीर्तयात्रापर्वणि चतुस्त्रिंशदधिकशततमोऽध्यायः ॥134॥  

## टिप्पणयः

वन्दिं वन्दिनम्।  
निजग्राहतुः ॥  
तं वै विप्रः पर्यचरत्सशिष्यस्तां च ज्ञात्वा परिचर्यां गुरुः सः।  
इति झ पाठः ॥  
यस्मात्कुक्षौ वर्तमान इति झ. पाठः ॥  
वसुकिञ्चित्प्रजातेति झ. पाठः।  
प्रजाता प्रसूता ॥  

###### अरण्यपर्व \- अध्याय 135

### ॥  
श्रीः ॥  

## 3.135. अध्यायः 135

## विषयाः

श्वेतकेतुना सह जनकयज्ञशालां विविक्षोरष्टावक्रस्य द्वारपालेन निरोधनम् ॥1॥  
अष्ठावक्रद्वारपालयोः संवादः ॥2॥  
स्वप्रश्नस्योत्तरदानतुष्टेन राज्ञा सभाप्रवेशाभुमतिः ॥3॥  

## पाठः



अष्टावक्र उवाच।  

अन्धस्य पन्था बधिरस्य पन्थाः स्त्रियः पन्था भारवाहस्य पन्थाः।  
राज्ञः पन्था ब्राह्मणेनासमेत्य समेत्य तु ब्राह्मणस्यैव पन्थाः ॥  


राजोवाच।  

पन्था अयं तेऽद्य मया निसृष्टो येनेच्छसे तेन कामं व्रजस्व।  
न पावको विद्यते वै लघीया\- निन्द्रोपि नित्यं नमते ब्राह्मणानाम् ॥  


लोमश उवाच।  

`स एवमुक्तो मातुलेनैव सार्धं यथेष्टमार्गो यज्ञनिवेशनं तत्।  
सम्प्राप्य धर्मेण निवारितः सन् द्वारि द्वाःस्थं वाक्यमिदं बभाषे ॥'  
यज्ञं द्रष्टुं प्राप्तवन्तौ स्म तात कौतूहलं बलवद्वै विवृद्धम्।  
आवां प्राप्तावतिथी सम्प्रवेशं काङ्क्षावहे द्वारपते तवाज्ञाम् ॥  
ऐन्द्रद्युम्नेर्यज्ञदृशाविहावां विवक्षू वै जनकेन्द्रं दिदृक्षू।  
न वै क्रुध्यो वन्दिना चोत्तमेन संयोजय द्वारपाल क्षणेन ॥  


द्वारपाल उवाच।  

वन्देः समादेशकरा वयं स्म निबोध वाक्यं च मयेर्यमाणम्।  
न वै बालाः प्रविशन्त्यत्र विप्रा वृद्धा विदग्धाः प्रविशन्ति द्विजाग्र्याः ॥  


अष्टावक्र उवाच।  

यद्यत्रवृद्धेषु कृतः प्रवेशो युक्तं मया द्वारपाल प्रवेष्टुम्।  
वयं हि वृद्धाश्चरितव्रताश्च वेदप्रभावेन समन्विताश्च ॥  
शुश्रूषवश्चापि जितेन्द्रियाश्च ज्ञानागमे चापि गताः स्म निष्ठाम्।  
न बाल इत्येव मन्तव्यमाहु\- र्बालोऽप्यग्निर्दहति स्पृश्यमानः ॥  


द्वारपाल उवाच।  

सरस्वतीमीरय वेद जुष्टा\- मेकाक्षरां बहुरूपां विराजम्।  
अङ्गात्मानं समवेक्षस्व बालं किं श्लाघसे दुर्लभा वादसिद्धिः ॥  


अष्टावक्र उवाच।  

न ज्ञायते कायवृद्ध्या विवृद्धि\- र्यथाऽष्ठीला शाल्मलेः सम्प्रवृद्धाः।  
ह्रस्वोऽल्पकायः फलितो विवृद्धो यश्चाफलस्तस्य न वृद्धभावः ॥  


द्वारपाल उवाच।  

वृद्धेभ्य एवेह मतिं स्म बाला गृह्णन्ति कालेन भवन्ति वृद्धाः।  
न हि ज्ञातुमल्पकालेन शक्यं कस्माद्बालः स्थविर इव प्रभाषसे ॥  


अष्टावक्र उवाच।  

न तेन स्थविरो भवति येनास्य पलितं शिरः।  
बालोपि यः प्रजानाति तं देवाः स्थविरं विदुः ॥  
न हायनैर्न पलितैर्न वित्तैर्न च बन्धुभिः।  
ऋषयश्चक्रिरे धर्मं योऽनूचानः स नो महान् ॥  
दिदृक्षुरस्मि सम्प्राप्तो बन्दिनं राजसंसदि।  
निवेदयस्व मां द्वाःस्थ राज्ञे पुष्करमालिने ॥  
द्रष्टास्यद्य वदतोऽस्मान्द्वारपाल मनीषिभिः।  
सह वादे विवृद्धे तु वन्दिनं चापि निर्जितम् ॥  
पश्यन्तु विप्राः परिपूर्णविद्याः सहैव राज्ञा सपुरोधमुख्याः।  
उताहो वाऽप्युच्चतां नीचतां वा तूष्णीम्भूतेष्वेव सर्वेष्वथाद्य ॥  


द्वारपाल उवाच।  

कथं यज्ञं दशवर्षो विशेस्त्वं विनीतानां विदुषां सम्प्रवेशम्।  
उपायतः प्रयतिष्ये तवाहं प्रवेशने कुरु यत्नं यथावत् ॥  
`एष राजा संश्रवणे स्थितस्ते स्तुह्येनं त्वं वचसा संस्कृतेन।  
स चानुज्ञां दास्यति प्रीतियुक्तः प्रवेशने यच्च किञ्चित्तवेष्टम्'॥  


अष्टावक्र उवाच।  

भोभो राजञ्जनकानां वरिष्ठ त्वं वै सम्राट् त्वयि सर्वं समृद्धम्।  
त्वं वा कर्ता कर्मणां यज्ञियानां ययातिरेको नृपतिर्वा पुरस्तात् ॥  
विद्वान्वन्दी वादविदो निगृह्य वादे भग्नानप्रतिशङ्कमानः।  
त्वयाऽभिसृष्टैः पुरुषैराप्तकृद्भि\- र्जले सर्वान्मज्जयतीति नः श्रुतम् ॥  
सोऽहं श्रुत्वा ब्राह्मणानां सकाशे ब्रह्माद्य वै कथयितुमागतोस्मि।  
क्वासौ वनदी यावदेनं समेत्य नक्षत्राणीव सविता नाशयामि ॥  


राजोवाच।  

आशंससे वन्दिनं वै विजेतु\- मविज्ञाय त्वं वाक्यबलं परस्य।  
विज्ञातवीर्यैः शक्यमेवं प्रवक्तुं दृष्टश्चासौ ब्राह्मणैर्वादशीलैः ॥  
आशंसमाना वन्दिनं वै बिजेतु\- मविज्ञात्वा तु बलं वन्दिनोऽस्य।  
समागता ब्राह्मणास्तेन पूर्वं न शोभन्ते भास्करेणेव ताराः ॥  
आशानुबन्धो हि तवात्र यत्नः स वन्दिमासाद्यतथा विनश्यति।  
विज्ञानवन्तो निकृतास्तु तात कथं सदस्तर्तुमिदं समर्थः ॥  


अष्टावक्र उवाच।  

विवादितोऽसौ न हि मादृशैर्हि सिंहीकृतस्तेन वदन्यभीतः।  
समेत्य मां निहतः शेष्यतेऽद्य मार्गे भग्नं शकटमिवाबलाक्षम् ॥  


राजोवाच।  

षण्नाभेर्द्वादशाक्षस्य चतुर्विंशतिपर्वणः।  
यस्त्रिषष्टिशतारस्य वेदार्थं स परः कविः ॥  


अष्टावक्र उवाच।  

चतुर्विंशतिपर्व त्वां षणअनाभि द्वादशप्रधि।  
तत्रिषष्टिशतारं वै चक्रं पातु सदागति ॥  


राजोवाच।  

बडबे इव संयुक्ते श्येनपाते दिवौकसाम्।  
कस्तयोर्गर्भमाधत्ते गर्भं सुषुवतुश्च कम् ॥  


अष्टावक्र उवाच।  

मा स्म भूः स्वगृहे राजञ्शात्रवाणामपि ध्रुवम्।  
वातसारथिराधत्ते गर्भं सुषुवतुश्च तम् ॥  


राजोवाच।  

किंस्वित्स्तुप्तं न निमिषति किंस्विज्जातं न चोपति।  
कस्यखिद्धृदयं नास्ति किंस्विद्वेगेन वर्धते ॥  


अष्टावक्र उवाच।  

मत्स्यः सुप्तो न निमिषत्यण्डं जातं न चोपति।  
अश्मनो हृदयं नास्ति नदी वेगेन वर्धते ॥  


राजोवाच।  

न त्वां मन्ये मानुषं देवसत्व न त्वं बालः स्थविरः सम्मतो मे।  
न ते तुल्यो विद्यते वाक्प्रलापे तस्माद्द्वारं वितराम्येष विद्वन् ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चत्रिंशदधिकशततमोऽध्यायः ॥135॥  

## टिप्पणयः

स्त्रियः पन्था वै पथिकस्य पन्था इति क. पाठः. अन्धादीनामक्षमत्वान्मार्गो देय इत्यर्थः।  
असमेत्य समीपं अप्राप्य ॥  
ऐन्द्रद्युम्नेर्जनकस्य ॥  
चरितव्रताश्च तपःप्रभावेन निवेशनार्हाः इति क. ध. पाठः ॥  
ज्ञानागमे ज्ञानशास्त्रे वेदान्तेष्वित्यर्थः।  
निष्ठां निश्चयम् ॥  
वेद जानीते यदि तर्हि ईरय।  
जुष्टां मुनिसेविताम्।  
एकमेव अक्षरं ब्रह्म प्रतिपाद्यं यस्यां तां एकाक्षराम्।  
बहुरूपां मन्त्रार्थवादादिरूपाम्।  
विराजं विशेषेण कर्मकाण्डादाधिवयेन राजमानाम्।  
अङ्गेति सम्बोधने ॥  
शाल्मलेरष्ठीला शाल्मलिफलान्तर्गतग्रन्थिः।  
सहि केवलतूलमयत्वान्निःसारः।  
अतो देहवृद्धिर्व्यर्था।  
अल्पकायः कृशः ॥  
अनूचानः साङ्गवेदाध्यायी ॥  
पुष्करमालिने स्वर्णमालाधारिणे ॥  
सम्राट् सार्वभौमः ॥  
ब्रह्माद्वैत इति झ. पाठः।  
ब्रह्माद्यं वै इति ध. पाठः ॥  
प्रधयो मासा राशयो वा।  
तेषु हि त्रिंशदहोरात्रा अंशा वा प्रत्येकं प्रत्येकं प्रधीयन्ते।  
चक्रं पात्वस्मिन् काले यथाकालं विहितो धर्मस्त्वां पात्वित्यर्थः।  
केवलकालज्ञानस्यापुरुषार्थत्वात्।  
एवमन्यत्रापि विन्धानं द्रष्टव्यम् ॥  
रथसंयुक्ते अश्वे इव सहचारिण्यौ श्येनपाते श्येनवदकस्मात् पतनशीले ये उभे वर्तेते।  
दिवौकसां देवानां मध्ये तयोः सम्बन्धिनं गर्भं को धत्ते।  
कस्य गर्भे ते उत्पद्येते कञ्च जनयत इत्यर्थः ॥  
वाक्प्रलापे वाचां प्रकृष्टे संलापे।  
वितराम्येष वन्दीति झ. पाठः।  
एष वन्दी दृश्यतामिति शेषः ॥  

###### अरण्यपर्व \- अध्याय 136

### ॥  
श्रीः ॥  

## 3.136. अध्यायः 136

## विषयाः

अष्टावक्रेण वादे पराजितस्य वन्दिनो जनकेन जले विनिमज्जनम् ॥1॥  
जलमज्जितेषु सर्वविप्रेषु समुत्थितेषु अष्टावक्रेण स्वपित्रा कहोळेन मातुलेन च सह स्वाश्रमगमनम् ॥2॥  
अष्टावक्रस्य पितृचोदनया समङ्गाप्रवेशाद्देहस्य समीभवनम् ॥3॥  

## पाठः



अष्टावक्र उवाच।  

अत्रोग्रसेनसमितेषु राजन् समागतेष्वप्रतिमेषु राजसु।  
न मे विवित्सान्तरमस्ति वादिनां महाजने हंसविवादिनामिव ॥  
न मोक्ष्यसे वै वदमानो निमज्जन् जलं प्रपन्नः सरितामिवाधनः।  
हुताशनस्येव समिद्धतेजसः स्थिरो भवस्वेह ममाद्य वन्दिन् ॥  


वन्द्युवाच।  

व्याघ्रं शयानं प्रति मा प्रबोध आशीविषं सृक्विणी संलिहानम्।  
पदा हतस्येह शिरोभिहत्य नादष्टो वै मोक्ष्यसे तन्निबोध ॥  
यो वै दर्पात्संहननोपपन्नः सुदुर्बलः पर्वतमाविहन्ति।  
तस्यैव पाणिः सनखो विदीर्यते न चैव शैलस्य हि दृश्यते व्रणः ॥  


अष्टावक्र उवाच।  

सर्वे राज्ञो मैथिलस्य मैनाकस्येव पर्वताः।  
निकृष्टभूता राजानो वत्सा ह्यनडुहो यथा ॥  
यथा महेन्द्रः प्रवरः सुराणां नदीषु गङ्गा प्रवरा यथैव।  
तथा नृपाणां प्रवरस्त्वमेको वन्दिं समभ्यानय मत्सकाशम् ॥  


लोमश उवाच।  

एवमष्टावक्रः समितौ हि गर्ज\- ञ्जातक्रोधो वन्दिनमाह राजन्।  
उक्ते वाक्ये चोत्तरं मे ब्रवीहि वाक्यस्य चाप्युत्तरं ते ब्रवीमि ॥  


वन्द्युवाच।  

एक एवाग्निर्बहुधा समिध्यते एकः सूर्यः सर्वमिदं विभाति।  
एकोऽवीरो देवराजोऽरिहन्ता यमः पितृणामीश्वरश्चैक एव ॥  


अष्टावक्र उवाच।  

द्वाविन्द्राग्नी चरतो वै सखायौ द्वौ देवर्षी नारदपर्वतौ च।  
द्वावश्विनौ द्वे रथस्यापि चक्रे भार्यापती द्वौ विहितौ विधात्रा ॥  


वन्द्युवाच।  

त्रिः सूयते कर्मणा वै प्रजेयं त्रयो युक्ता वाजपेयं वहन्ति।  
अध्वर्यवस्त्रिसवनानि तन्वते त्रयो लोकास्त्रीणि ज्योतींषि चाहुः ॥  


अष्टावक्र उवाच।  

चतुष्टयं ब्राह्मणानां निकेतं चत्वारो वर्णा यज्ञमिमं वहन्ति।  
दिशश्चतस्रो वर्णचतुष्टयं च चतुष्पदा गौरपि शश्वदुक्ता ॥  


वन्द्युवाच।  

पञ्चाग्नयः पञ्चपदा च पङ्क्ति\- र्यज्ञाः पञ्चैवाप्यथ पञ्चेनद्रियाणि।  
दृष्ट्वा वेदे पञ्चचूडाप्सराश्च लोके ख्यातं पञ्चनदं च पुण्यम् ॥  


अष्टावक्र उवाच।  

षडाधाने दक्षिणामाहुरेके षट् चैवेमे ऋतवः कालचक्रम्।  
षडिन्द्रियाण्युत षट् कृत्तिकाश्च षट् साद्यस्काः सर्ववेदेषु दृष्टाः ॥  


वन्द्युवाच।  

सप्त ग्राम्याः पशवः सप्त वन्याः सप्त च्छन्दांसि क्रतुमेकं वहन्ति।  
सप्तर्षयः सप्त चाप्यर्हणानि सप्तन्त्री प्रथिता चैव वीणा ॥  


अष्टावक्र उवाच।  

अष्टौ शाणाः शतमानं वहन्ति तथाष्टपादः शरभः सिंहघाती।  
अष्टौ वसूञ्शुश्रुम देवतासु यूपश्चाष्टास्रिर्विहितः सर्वयज्ञे ॥  


वन्द्युवाच।  

नवैवोक्ताः सामिधेन्यः पितॄणां तथा प्राहुर्नवयोगं विसर्गम्।  
नवाक्षरा बृहती सम्प्रदिष्टा नवैव योगो गणनामेति शश्वत् ॥  


अष्टावक्र उवाच।  

दिशो दशोक्ताः पुरुषस्य लोके सहस्रमाहुर्दशपूर्णं शतानि।  
दशैव मासान्बिभ्रति भर्गवत्यो दशैरका दशदाशा दशार्हाः ॥  


वन्द्युवाच।  

एकादशैकादशिनः पशूना\- मेकादशैवात्र भवन्ति यूपाः।  
एकादश प्राणभृतां विकारा एकादशोक्ता दिवि देवेषु रुद्राः ॥  


अष्टावक्र उवाच।  

संवत्सरं द्वादशमासमाहु\- र्जगत्याः पादो द्वादशैवाक्षराणि।  
द्वादशाहः प्राकृतो यज्ञ उक्तो द्वादशादित्यान्कथयन्तीह घीराः ॥  


वन्द्युवाच।  

त्रयोदशी तिथिरुक्ता महोग्रा त्रयोदशद्वीपवती मही च।  


लोमश उवाच।  

एतावदुक्त्वा विरराम वन्दी श्लोकस्यार्धं व्याजहाराष्टवक्रः।  


अष्टावक्र उवाच।  
त्रयोदशाहानि ससार केशी  
त्रयोदशादीन्यतिच्छन्दांसि चाहुः ॥  


लोमश उवाच।  

ततो महानुदतिष्ठन्निनाद\- स्तूष्णीम्भूतं सूतपुत्रं निशम्य।  
अधोमुखं ध्यानपरं तदानी\- मष्टावक्रं चाप्युदीर्यन्तमेव ॥  
तस्मिंस्तथा सङ्कुले वर्तमाने स्फीते यज्ञे जनकस्योत राज्ञः।  
अष्टावक्रं पूजयन्तोऽभ्युपेयु\- र्विप्राः सर्वे प्राञ्जलयः प्रतीताः ॥  


अष्टावक्र उवाच।  

अनेनैव ब्राह्मणाः शुश्रुवांसो वादे जित्वा सलिले मज्जिताः प्राक्।  
तानेव धर्मानयमद्य वन्दी प्राप्नोतु गृह्याशु निमज्जयैनम् ॥  


वन्द्युवाच।  

अहं पुत्रो वरुणस्योत राज्ञ\- स्तत्रास सत्रं द्वादशवार्षिकं वै।  
सत्रेण ते जनक तुल्यकालं तदर्थं ते प्रहिता मे द्विजाग्र्याः ॥  
ते तु सर्वे वरुणस्योत यज्ञं द्रष्टुं गता इम आयान्ति भूयः।  
अष्टावक्रं पूजये पूजनीयं यस्य हेतोर्जनितारं समेष्ये ॥  


अष्टावक्र उवाच।  

विप्राः समुद्राम्भसि मज्जिता ये वाचा जिता मेधया वा विदानाः।  
तां मेधया वाचमथोज्जहार यथा वाचमवचिन्वन्ति सन्तः ॥  
अग्निर्दहञ्जातवेदाः सतां, गृहान् विसर्जयंस्तेजसा न स्म धाक्षीत्।  
बालेषु पुत्रेषु कृपणं वदत्सु तथा वाचमवचिन्वन्ति सन्तः ॥  
श्लेष्मातकी क्षीणवर्चाः शृणोषि उताहो त्वां स्तुतयो मादयन्ति।  
हस्तीव त्वं स्तुतयो मादयन्ति।  
न मामिकां वाचमिमां शृणोषि ॥  


जनक उवाच।  

शृणोमि वाचं तव दिव्यरूपा\- ममानुषीं दिव्यरूपोऽसि साक्षात्।  
अजैषीर्यद्वन्द्विनं त्वं विवादे निसृष्ट एष तव कामोऽद्य वन्दी ॥  


अष्टावक्र उवाच।  

नानन जीवता कश्चिदर्थो मे वन्दिना नृप।  
पिता यद्यस्य वरुणो मज्जयैनं जलाशये ॥  


वन्द्युवाच।  

अहं पुत्रो वरुणस्योत राज्ञो न मे भयं विद्यते मज्जितस्य।  
इमं मुहूर्तं पितरं द्रक्ष्यतेऽय\- मष्टावक्रश्चिरनष्टं कहोळम् ॥  


लोमश उवाच।  

ततस्ते पूजिता विप्रा वरुणेन महात्मना।  
उदतिष्ठंस्ततः सर्वे जनकस्य समीपतः ॥  


कहोळ उवाच।  

इत्यर्थमिच्छन्ति सुताञ्जना जननकर्मणा।  
यदहं नाशकं कर्तुं तत्पुत्रः कृतवान्मम ॥  
उताबलस्य क्लवानुत बालस्य पण्डितः।  
उत वाऽविदुषो विद्वान्पुत्रो जनक जायते ॥  


वन्द्युवाच।  

शितेन ते परशुना स्वयमेवान्तको नृप।  
शिरांस्यपाहरन्नाजौ रिपूणां भद्रमस्तु ते ॥  
महदैक्थ्यं गीयते साम चाग्र्यं सम्यक्सोमः पीयते चात्र सत्रे।  
शुचीन्भागान्प्रतिजगृहुश्च हृष्टाः साक्षाद्देवा जनकस्येह राज्ञः ॥  


लोमश उवाच।  

समुत्थितेष्वथ सर्वेषु राजन् विप्रेषु तेष्वधिकं सुप्रभेषु।  
अनुज्ञातो जनकेनाथ राज्ञा विवेश तोयं सागरस्योत वन्दी ॥  
अष्टावक्रः पितरं पूजयित्वा सम्पूजितो ब्राह्मणैस्तैर्यथावत्।  
प्रत्याजगामाश्रममेव चाग्र्यं जित्वा वन्दिं सहितो मातुलेन ॥  
ततोऽष्टावक्रं मातुरथान्तिके पिता नदीं समङ्गां शीघ्रमिमां विशस्व।  
प्रोवाच चैनं स तथा विवेश समैरङ्गैश्चापि बभूव पुण्या नदी समङ्गा च बभूव पुण्या यस्यां स्नातो मुच्यते किल्बिषाद्धि।  
त्वमप्येनां स्नानपानावगाहैः सभ्रातृकः सहभार्यो विशश्व ॥  
अत्र कौन्तेय सहितो भ्रातृभिस्त्वं सुखोषितः सह विप्रैः प्रतीतः।  
पुण्यान्यन्यानि शुचिकर्मैकभक्ति\- र्मया सार्धं चरितास्याजमीढ ॥  
इति श्रीमन्महाभारते अरण्यपर्वणि तीर्थयात्रापर्वणि षट्त्रिंशदधिकशततमोऽध्यायः ॥136॥  

## टिप्पणयः

नावैमि वन्दिं वरमत्र वादिनां महाजले हंसमिवाददामि इति झ. पाठः ॥  
न मेऽद्य वक्ष्यस्यतिवादिमानिन् ग्लहं प्रपन्नः सरितामिवागमः।  
इति झ. पाठः ॥  
प्रबोध प्रबोधय ॥  
संहननेन देहेन दृढकायत्वेन उपपन्नः ॥  
वन्दिं वन्दिनम्।  
विभक्त्यलोपे नकारलोप आर्षः ॥  
षडेव यज्ञाः सर्ववेदेष्विति ध. पाठः ॥  
अष्टौ दिगीशान्यतमानान्वदन्ति इति ख. पाठः।  
अष्टौ योगाः प्रथिमानं वहन्ति इति ध. पाठः ॥  
सूतपुत्रं वरुणपुत्रम्. उदीर्यन्तमुदीर्यमाणम्।  
स्तूयमानमित्यर्थः ॥  
शुश्रुवांसः पण्डिताः ॥  
जनितारं वरुणम् ॥  
वाचा उच्चैः पाठेनैव।  
उत मेधया ऊहापोहकौशलेन।  
विप्राः विदानाः पण्डिता अपि जिताः मज्जिताश्च तां प्रसिद्धां वाचं वेदमयीं मेधया सहितां वन्दिना कुतर्कार्णवे मज्जितां अहं यथा उज्जहार उद्धृतवानस्मि तथा सन्तः सदसद्वचनविवेककुशलाः अवचिन्वन्ति परीक्षयन्ति।  
लोडर्थे लट्।  
परीक्षयन्त्वित्यर्थः ॥  
अग्निः दहन् स्वभावेन दाहकोऽपि जातवेदाः जातानि सतामसतां च वृत्तानि वेद जानातीति जातवेदाः।  
सतां सत्याभिसन्धीनां गृहान् शरीराणि विसर्जयन् वर्जयन् तेजसा यथा अधाक्षीत्स्म अर्थादनृताभिसन्धिगृहान्।  
नशब्द उपमार्थे।  
यथा तप्तपरशुग्रहणे वह्निः सत्याभिसन्धि न दहति सत्यपक्षपाती नतु जातिवयोविद्यादिपक्षपाती।  
एवं सन्तोपि बालादिषु।  
अतो बालवचनमिति मद्वाक्यं नावमन्तव्यमिति भावः ॥  
श्लोष्मातकीशब्दिततस्तरुविशेषस्तस्य पत्रेषु भोजनं तत्फलभक्षणं च बुद्धिघ्रं दोषकरं चेति प्रसिद्धम् ॥  
अद्य तव कामो निसृष्टः एष वन्दी दृश्यतामिति शेषः ॥  
इत्यर्थं एतदर्थम् ॥  
शितेन तीक्ष्णेन ते तव रिपूणामित्यन्वयः।  
यमादपि तव शथ्रुसंहरणशक्तिरधिकेति भावः ॥  
औक्थ्यं उक्थ्याख्यक्रतुविशेषे गेयम् ॥  
सौतिं सूतस्य वरुणस्य पुत्रम् ॥  
समानि अङ्गानि करोतीति समगेति योगो दर्शितः।  
शकन्ध्वादित्वात् पररूपम् ॥  
प्रतीतो विश्रब्धः ॥  

###### अरण्यपर्व \- अध्याय 137

### ॥  
श्रीः ॥  

## 3.137. अध्यायः 137

## विषयाः

लोमशेन रैभ्याश्रमङ्गतं युधिष्ठिरम्प्रति यवक्रीतोपाख्यानकथनारम्भः ॥1॥  
भरद्वाजपुत्रेण यवक्रीतेन स्वपितृमित्रे रैभ्ये तत्पुत्रयोरर्वावसुपरावस्वोश्चासूयया निवैवोपदेशं वेदाधिगमाय इन्द्रम्प्रति तपश्चरणम् ॥2॥  
इन्द्रनिवारितेनापि यवक्रीतेन बलात्कारेण तस्माद्वरग्रहणम् ॥3॥  
भरद्वाजेन लब्धवरं यवक्रीतम्प्रति गर्वेण रैभ्यपीडाप्रतिषेधाय बालध्युपाख्यानकथनम् ॥4॥  

## पाठः



लोमश उवाच।  

एषा मधुविला नाम समङ्गा सम्प्रकाशते।  
एतत्कर्दमिलं नाम भरतस्याभिषेचनम् ॥  
अलक्ष्म्या किल संयुक्तो वृत्रं हत्वा शचीपतिः।  
आप्लुतः सर्वपापेभ्यः समङ्गायां व्यमुच्यत ॥  
एतद्विनशनं कुक्षौ मैनाकस्य नरर्षभ।  
अदितिर्यत्रपुत्रार्थं तदन्नमपचत्पुरा ॥  
एनं पर्वतराजानमारुह्य भरतर्षभाः।  
अयशस्यामसंशब्द्यामलक्ष्मीं व्यपनोत्स्यथ ॥  
एते कनखला राजन्नृषीणां दयिता नगाः।  
एषा प्रकाशते गङ्गा युधिष्ठिर यशस्विनी ॥  
सनत्कुमारो भगवानत्र सिद्धिमगात्पुरा।  
आजमीढावगाह्यैनां सर्वपापैः प्रमोक्ष्यसे ॥  
अपां ह्रदं च पुण्याख्यं भृगुतुन्दं च पर्वतम्।  
तूष्णीं गङ्गां च कौन्तेय सानुजः समुपस्पृश ॥  
आश्रमः स्थूलशिरसो रमणीयः प्रकाशते।  
अत्र मानं च कौन्तेय क्रोधं चैव विवर्जय ॥  
एष रैभ्याश्रमः श्रीमान्पाण्डवेय प्रकाशते।  
भारद्वाजो यत्रकविर्यवक्रीतो व्यनश्यत ॥  


युधिष्ठिर उवाच।  

कथं युक्तोऽभवदृषिर्भरद्वाजः प्रतापवान्।  
किमर्थं च यवक्रीतः पुत्रोऽनश्यत वै मुनेः ॥  
एतत्सर्वं यथावृत्तं श्रोतुमिच्छामि तत्त्वतः।  
कर्मभिर्देवकल्पानां कीर्त्यमानैर्भृशं रमे ॥  


लोमश उवाच।  

भरद्वाजश्च रैभ्यश्च सखायौ सम्बभूवतुः।  
तावूषतुरिहात्यन्तं प्रीयमाणौ वनान्तरे ॥  
रैभ्यस्य तु सुतावास्तामर्वावसुपरावसू।  
आसीद्यवक्रीः पुत्रस्तु भरद्वाजस्य भारत ॥  
रैभ्यो विद्वान्सहापत्यस्तपस्वी चेतरोऽभवत्।  
तयोश्चाप्यतुला प्रीतिरभवद्भरतर्षभ ॥  
यवक्रीः पितरं दृष्ट्वा तपस्विनमसत्कृतम्।  
दृष्ट्वा च सत्कृतं विप्रै रैभ्यं पुत्रैः सहानघः ॥  
पर्यतप्यत तेजस्वी मन्युनाऽभिपरिप्लुतः।  
तपस्तेपे ततो घोरं वेदज्ञानाय पाण्डव ॥  
सुसमिद्धे महत्यग्नौ शरीरमुपतापयन्।  
जनयामास सन्तापमिन्द्रस्य सुमहातपाः ॥  
तत इन्द्रो यवक्रीतमुपगम्य युधिष्ठिर।  
अब्रवीत्कस्य हेतोस्त्वमास्थितस्तप उत्तमम् ॥  


यवक्रीत उवाच।  

द्विजानामनधीता वै वेदाः सुरगणार्चित।  
प्रतिभान्त्विति तप्येहमिदं परमकं तपः ॥  
स्वाध्यायार्थं समारम्भो ममायं पाकशासन।  
तपसा ज्ञातुमिच्छामि सर्वज्ञानानि कौशिक ॥  
कालेन महता वेदाः शक्या गुरुमुखाद्विभो।  
प्राप्तुं तस्मादयं यत्नः परमो मे समास्थितः ॥  


इन्द्र उवाच।  

अमार्ग एष विप्रर्षे येन त्वं यातुमिच्छसि।  
किं विघातेन ते विप्र गच्छाधीहि गुरोर्मुखात् ॥  


लोमश उवाच।  

एवमुक्त्वा गतः शक्रो यवक्रीरपि भारत।  
भूय एवाकरोद्यत्नं तपस्यमितविक्रमः ॥  
घोरेण तपसा राजंस्तप्यमानो महत्तपः।  
सन्तापयामास भृशं देवेन्द्रमिति नः श्रुतम् ॥  
तं तथा तप्यमानं तु तपस्तीव्रं महामुनिम्।  
उपेत्य बलभिद्देवो वारयामास वै पुनः ॥  
अशक्योऽर्थः समारब्धो नैतद्बुद्धिकृतं तव।  
प्रतिभास्यन्ति वै वेदास्तव चैव पितुश्च ते ॥  


यवक्रीत उवाच।  

न चैतदेवं क्रियते देवराजसमीप्सितम्।  
महता नियमेनाहं तप्स्ये घोरतरं तपः ॥  
समिद्धेऽग्नावुपकृत्याङ्गमङ्गं होष्यामि वा मघवंस्तन्निबोध।  
यद्येतदेवं न करोषि कामं ममेप्सितं देवराजेह सर्वम् ॥  


लोमश उवाच।  

निश्चयं तमभिज्ञाय मुनेस्तस्य महात्मनः।  
प्रतिवारणहेत्वर्थं बुद्ध्या सञ्चिन्त्य बुद्धिमान् ॥  
तत इन्द्रोऽकरोद्रूपं ब्राह्मणस्य तपस्विनः।  
अनेकशतवर्षस्य दुर्बलस्य सयक्ष्मणः ॥  
यवक्रीतस्य यत्तीर्थमुचितं शैचकर्मणि।  
भागीरथ्यां तत्र सेतुं वालुकाभिश्चकार सः ॥  
यदाऽस्य वदतो वाक्यं न स चक्रे द्विजोत्तमः।  
वालुकाभिस्ततः शक्रो गङ्गां समभिपूरयन् ॥  
वालुकामुष्टिमनिशं भागीरथ्यां व्यसर्जयत्।  
स्नातुमभ्यागतं शक्रो यवक्रीतमदर्शयत् ॥  
तं ददर्श यवक्रीतो यत्नवन्तं निबन्धने।  
प्रहसंश्चाब्रवीद्वाक्यमिदं स मुनिपुङ्गवः ॥  
किमिदं वर्तते ब्रह्मन्किञ्च ते ह चिकीर्षितम्।  
अतीव हि महान्यत्नः क्रियतेऽयं निरर्थकः ॥  


इन्द्र उवाच।  

बन्धिष्ये सेतुना गङ्गां सुखः पन्था भविष्यति।  
क्लिश्यते हि जनस्तात तरमाणः पुनःपुनः ॥  


यवक्रीत उवाच।  

नायं शक्यस्त्वया बद्धुं महानोघस्तपोधन।  
अशक्याद्विनिवर्तस्व शक्यमर्थं समारभ ॥  


इन्द्र उवाच।  

यथैव भवता चेद तपो वेदार्थमुद्यतम्।  
अशक्यं तद्वदस्माभिरयं भारः समाहितः ॥  


यवक्रीत उवाच।  

यथा तव निरर्थोऽयमारम्भस्त्रिदशेश्वर।  
तथा यदि ममापीदं मन्यसे पाकशासन ॥  
क्रियतां यद्भवेच्छक्यं त्वया सुरगणेश्वर।  
वरांश्च मे प्रयच्छान्यासन्यैर्विद्वान्भवितास्म्यहम् ॥  


लोमश उवाच।  

तस्मै प्रादाद्वरानिन्द्र उक्तवान्यान्महातपाः।  
प्रतिभास्यन्ति ते वेदाः पित्रा सह यथेप्सिताः ॥  
यच्चान्यत्काङ्क्षसे कामं यवक्रीर्गम्यतामिति।  
स लब्धकाम पितरं समेत्याथेदमब्रवीत् ॥  


यवक्रीत उवाच।  

प्रतिभास्यन्ति वै वेदा मम तातस्य चोभयोः।  
अपि चान्यान्भविष्यावो वरा लब्धास्तथा मया ॥  


भरद्वाज उवाच।  

दर्पस्ते भविता तात वराँल्लब्ध्वा यथेप्सितान्।  
स दर्पपर्णः कृपणः क्षिप्रमेव विनङ्क्ष्यसि ॥  
अत्राप्युदाहरन्तीमा गाथा देवैरुदाहृताः।  
मुनिरासीत्पुरा पुत्र बालधिर्नाम विश्रुतः ॥  
स पुत्रशोकादुद्विग्रस्तपस्तेपे सुदुष्करम्।  
भवेन्मम सुतोऽमर्त्य इतितं लब्धवांश्च सः ॥  
तस्य प्रसादो वै देवैः कृतो न त्वमरैः समः।  
नामर्त्यो विद्यते मर्त्यो निमित्तायुर्भविष्यति ॥  


बालधिरुवाच।  

यथेमे पर्वताः शश्वत्तिष्ठन्ति सुरसत्तमाः।  
तावज्जीवेन्मम् सुतो निर्वाणमुत मे मतः ॥  


भरद्वाज उवाच।  

तस्य पुत्रस्तदा जत्रे मेधावी क्रोधनस्तदा।  
स तु लब्धवरो दर्पादृषींश्चैवावमन्यत ॥  
विकुर्वाणो मुनीनां च व्यचरत्स महीमिमाम्।  
आससाद महावीर्यं धनुषाक्षं मनीषिणम् ॥  
तस्यापचक्रे मेधावी तं शशाप स वीर्यवान्।  
भव भस्मेति चोक्तः स न भस्म समपद्यत ॥  
धनुषाक्षस्तु तं दृष्ट्वा मेधाविनमनामयम्।  
`मुनिस्तत्कारणं ज्ञात्वा स्वयं महिषरूपधृत्।  
शृङ्गेणाद्रीनचलयत्ततोऽयम्भस्मसादभूत्' ॥  
निमित्तमस्य महर्षिर्भेदयामास पर्वतान्।  
स निमित्ते विनष्टे तु ममार सहसा शिशुः ॥  
तं मृतं पुत्रमादाय विललाप ततः पिता ॥  
लालप्यमानं तं दृष्ट्वा मुनयः परमार्तवत्।  
ऊचुर्वेदविदः सर्वै गाथां यां तां निबोध मे ॥  
न दिष्टमर्थमत्येतुमीशोऽमर्त्यः कथञ्चन।  
महर्षिर्भेदयामास धनुषाक्षो महीधरान् ॥  
एवं लब्ध्वा वरान्बाला दर्पपूर्णास्तपस्विनः।  
क्षिप्रमेव विनश्यन्ति यथा न स्यात्तथा भवान् ॥  
एष रैभ्यो महावीर्यः पुत्रौ चास्य तथाविधौ।  
तं यथा पुत्र नाभ्येषि तथा कुर्यास्त्वतन्द्रितः ॥  
स हि क्रुद्धः समर्थस्त्वां पुत्र पीडयितुं रुषा।  
रैभ्यश्चापि तपस्वी च कोपनश्च महानृषिः ॥  


यवक्रीत उवाच।  

एव करिष्ये मा तापं तात कार्षीः कथञ्चन।  
यथा हि मे भवान्मान्यस्तथा रैभ्यः पिता मम ॥  


लोमश उवाच।  

उक्त्वा स पितरं श्लक्ष्ण यवक्रीरकुतोभयः।  
विप्रकुर्वन्नृषीनन्यानतुष्यत्परया मुदा ॥  
इति श्रीमन्महाभारते अरण्यपर्वणि तीर्थयात्रापर्वणि सप्तत्रिंशदधिकशततमोऽध्यायः ॥137॥  

## टिप्पणयः

मधुविलेति अष्टावकाङ्गसमीकरणात्पूर्वं समङ्गाया एव नाम मधुवहानामेति क.ध. पाठः ॥  
अन्नं ब्रह्मौदनम् अदितिः पुत्रकामा।  
साध्येभ्यो देवेभ्यो ब्रह्मौदनमपचदिति श्रुतेः ॥  
अयशस्यां अयशस्करीम्।  
असंशब्द्यां अकीर्तनीयाम्।  
अयशस्यामसह्यां च अलक्ष्मीं इति ध. पाठः ॥  
इतरो भरद्वाजस्तपस्व्येव नतु शिष्यादिसम्पन्नः।  
कीर्तिर्बाल्यात्प्रभृति भारत इति झ. पाठः ॥  
सर्वज्ञानानि सर्वशास्त्राणि विघातेन आत्मनाशनेन ॥  
न प्रतिभास्यन्तीति नकारावृत्त्या योज्यम् ॥  
अमर्त्यः अमर इत्यर्थः ॥  
अक्षयास्तन्निमित्तं मे सुतस्यायुर्भवेर्द्ध्रुवम्।  
इति झ. ध. पाठः ॥  
निमित्तं पर्वतान्भेदयामासखण्डयामास ॥  
दिष्टं दैवविहितम् ॥  

###### अरण्यपर्व \- अध्याय 138

### ॥  
श्रीः ॥  

## 3.138. अध्यायः 138

## विषयाः

रैभ्याश्रमे तत्स्नुषायाः परावसुभार्याया दर्शनाज्जातकामेन यवक्रीतेन एकान्ते बलात्कारेण तदुपभोगः ॥1॥  
रुदत्यातया निवेदितवृत्तान्तेन रौभ्येण यवक्रीतहननाय ज्जटाभ्यां कृत्यारक्षसोः सर्ज्जनम् ॥2॥  
कृत्यया रूपसम्पदा सम्मोह्य कमण्डलुहरणए रात्रसाभिद्रावितेन यवक्रीतेन स्वपितुरग्निहोत्रगृहप्रवेशः ॥3॥  
तदाऽन्धेन द्वारकशूद्रेण निवारितस्य यवक्रीतस्य राक्षसेन हननम् ॥4॥  

## पाठः



लोमश उवाच।  

चङ्क्रम्यमाणः स तदा यवक्रीरकुतोभयः।  
जगाम माधवे मासि रैभ्याश्रमपदं प्रति ॥  
स ददर्शाश्रमे रम्ये पुष्पतद्रुमभूषिते।  
विचरन्तीं स्नुषां तस्य किन्नरीमिव भारत ॥  
यवक्रीस्तामुवाचेदमुपतिष्ठस्व मामिनि।  
निर्लज्जो लज्जया युक्तां कामेन हृतचेतनः ॥  
सा तस्य शीलमाज्ञाय तस्माच्छापाच्च बिभ्यती।  
तेजस्वितां च रैभ्यस् तथेत्युक्त्वा जगाम ह ॥  
तत एकान्तमानीय लज्जयामास भारत।  
आजगाम तदा रैभ्यः स्वमाश्रममरिन्दम ॥  
रुदतीं च स्नुषां दृष्ट्वा भार्यामार्ता परावसोः।  
सान्त्वयञ्श्लक्ष्णया वाचा पर्यपृच्छद्युधिष्ठिर ॥  
सा तस्मै सर्वमाचष्ट यवक्रीभाषितं शुभा।  
प्रत्युक्तं च यवक्रीतं प्रेक्षापूर्वं तथाऽऽत्मना ॥  
शृण्वानस्यैव रैभ्यस्य यवक्रेस्तद्विचेष्टनम्।  
दहन्निव तदा चेतः क्रोधः समभवन्महान् ॥  
स तदा मन्युनाऽऽविष्टस्तपस्वी कोपनो भृशम्।  
अवलुप्य जटामेकां जुहावाग्नौ सुसंस्कृते ॥  
ततः समभवन्नारी तस्या रूपेण सम्मिता।  
अवलुप्यापरां चापि जुहावाग्नौ जटां पुनः ॥  
ततः समभवद्रक्षो दीप्तास्यं घोरदर्शनम्।  
अब्रूतां तौ तदा रैभ्यं किं कार्यं करवामहे ॥  
तावब्रवीदृषिः क्रुद्धो यवक्रीर्वध्यतामिति।  
जग्मतृस्तौ तथेत्युक्त्वा यवक्रीतजिघांसया ॥  
ततस्तं समुपास्थाय कृत्या सृष्टा महात्मना।  
कमण्डलुं जहारास्य मोहयित्वा तु भारत ॥  
उच्छिष्टं तु यवक्रीतमपकृष्टकमण्डलुम्।  
तत उद्यतशूलः स राक्षसः समुपाद्रवत् ॥  
तमाद्रवन्तं सम्प्रेक्ष्य शूलहस्तं जिघांसया।  
यवक्रीः सहसोत्थाय प्राद्रवद्यत्रवै सरः ॥  
जलहीनं सरो दृष्ट्वा यवक्रीस्त्वरितः पुनः।  
जगाम सरितः सर्वास्ताश्चाप्यासन्विशोषिताः ॥  
स काल्यमानो घोरेण शूलहस्तेन रक्षसा।  
अग्निहोत्रे पितुर्भीतः सहसा प्रविवेश ह ॥  
स वै प्रविशमानस्तु शुद्रेणान्धेन रक्षिणा।  
निगृहीतो बलाद्द्वारि सोऽवातिष्ठत पार्थिव ॥  
निगृहीतं तु शूद्रेण यवक्रीतं स राक्षसः।  
ताडयामास शूलेन स भिन्नहृदयोऽपतत् ॥  
यवक्रीतं स हत्वा तु राक्षसो रैभ्यमागमत्।  
अनुज्ञातस्तु रैभ्येण तया नार्या सहावसत् ॥  
इति श्रीमन्महाभारते अरण्यपर्वणि तीर्थयात्रापर्वणि अष्टत्रिंशदधिकशततमोऽध्यायः ॥138॥  

## टिप्पणयः

एकान्तमुन्नीय मज्जयामासेति झ. पाठः।  
तत्र एकान्तं उन्नीय एकान्ते कार्यं रतं समाप्य मज्जयामास सम्मुद्रे इत्यर्थः ॥  
प्रत्युक्तं प्रत्याख्यातम्।  
मदुपरि बलात्कारं कृतवानित्युक्तवतीत्यर्थः ॥  
नारी कृत्या ॥  
काल्यमानः सर्वतो निषिध्यमानः अग्निहोत्रे अग्निहोत्रशालायाम् ॥  
अवातिष्ठत बहिरेव ॥  

###### अरण्यपर्व \- अध्याय 139

### ॥  
श्रीः ॥  

## 3.139. अध्यायः 139

## विषयाः

द्वाररक्षकशूद्रेण निवेदितपुत्रमरणेन भरद्वाजेन रैभ्यस्यापि ज्येष्ठसुतेन हननरूपशापदानम् ॥1॥  
पुत्रमरणदुःखितेन भरद्वाजेन तद्देहदहनपूर्वकमग्नौ प्रवेशः ॥2॥  

## पाठः



लोमश उवाच।  

भरद्वाजस्तु कौन्तेय कृत्वा स्वाध्यायमाह्निकम्।  
समित्कलापमादाय प्रविवेश स्वमाश्रमम् ॥  
तं स्म दृष्ट्वा पुरा सर्वे प्रत्युत्तिष्ठिन्ति पावकाः।  
न त्वेनमुपतिष्ठन्ति हतपुत्रं तदाऽग्नयः ॥  
वैकृतन्त्वग्निहोत्रे स लक्षयित्वा महातपाः।  
तमन्धं शूद्रमासीनं गृहपालमथाब्रवीत् ॥  
किन्नु मे नाग्नयः शूद्र प्रतिनन्दन्ति दर्शनम्।  
त्वं चापि न यथापूर्वं कच्चित्क्षेममिहाश्रमे ॥  
कच्चिन्न रैभ्यं पुत्रो मे गतवानल्पचेतनः।  
एतदाचक्ष्व मे शीघ्रं न हि शुद्ध्यति मे मनः ॥  


शूद्र उवाच।  

रैभ्यं यातो नूनमयं पुत्रस्ते मन्दचेतनः।  
तथाहि निहतः शेते राक्षसेन महात्मना ॥  
प्रकाल्यमानस्तेनायं शूलहस्तेन रक्षसा।  
अग्न्यगारं प्रतिद्वारि मया दोर्भ्यां निवारितः ॥  
ततः स विहताशोऽत्रजलकामोशुचिर्ध्रुवम्।  
निहतः सोऽतिवेगेन शूलहस्तेन रक्षसा ॥  


लोमश उवाच।  

भरद्वाजस्तु तच्छ्रुत्वा शूद्रस्य विप्रियं महत्।  
गतासुं पुत्रमादाय विललाप सुदुःखितः ॥  


भरद्वाज उवाच।  

रब्राह्मणानां किलार्थाय ननु त्वं तप्तवांस्तपः।  
द्विजानामनधीता वै वेदाः सम्प्रतिभान्त्विति ॥  
तथा कल्याणशीलस्त्वं ब्राह्मणेषुमहात्मसु।  
अनागाः सर्वभूतेषु कर्कशत्वमुपेयिवान् ॥  
प्रतिषिद्धो मया तात रैभ्यावसथदर्शनात्।  
गतवानेव तं क्षुद्रं कालान्तकयमोपमम् ॥  
यः स जानन्महातेजा वृद्धस्यैकं ममात्मजम्।  
गतवानेव कोपस्य वशं परमदुर्मतिः ॥  
पुत्रशोकमनुप्राप्त एष रैभ्यस्य कर्मणा।  
त्यक्ष्यामि त्वामृतेपुत्र प्राणानिष्टतमान्भुवि ॥  
यथाऽहं पुत्रशोकेन देहं त्यक्ष्यामि किल्विषी।  
तथा ज्येष्ठः सुतो रैभ्यं हिंस्याच्छीघ्रमनागसम् ॥  
सुखिनो वै नरा येषां जाया पुत्रो न विद्यते।  
ये पुत्रशोकमप्राप्य विचरन्ति यथासुखम् ॥  
ये तु पुत्रकृताच्छोकाद्भृशं व्याकुलचेतसः।  
शपन्तीष्टान्सखीनार्तास्तेभ्यः पापतरो नु कः ॥  
परासुश्च सुतो दृष्टः शप्तश्चैष्टः सखा मया।  
ईदृशीमापदं कोत्र द्वितीयोऽनुविष्यति ॥  


लोमश उवाच।  

विलप्यैवं बहुविधं भरद्वाजोऽदहत्सुतम्।  
सुसमिद्धं ततः पश्चात्प्रविवेश हुताशनम् ॥  
इति श्रीमन्महाभारते अरण्यपर्वणि तीर्थयात्रापर्वणि एकोनचत्वारिंशदधिकशततमोऽध्यायः ॥139॥  

## टिप्पणयः

आह्निकं स्वाध्यायं प्रत्यहं कर्तव्यं ब्रह्मयज्ञम् ॥  
हतपुत्रत्वेन आशौचयुक्तत्वात् ॥  
शुद्ध्यति निःसन्देहं भवति ॥  
अग्न्यगारं प्रविष्टस् रक्षोभयं न भवेदिति ॥  
शूद्रस्य शूद्रकृतं विप्रियं पुत्रनिरोधेन कृतम् ॥  
किल्विषी शोकाकान्तः ॥  

###### अरण्यपर्व \- अध्याय 140

### ॥  
श्रीः ॥  

## 3.140. अध्यायः 140

## विषयाः

रैभ्ययाज्येन बृहद्द्युम्नेन सत्रे सहायत्वेन वृतयोरर्वावसुपरावस्वोस्तदर्थं गमनम् ॥1॥  
भार्यादिदृक्षया पुनराश्रमं गतेन परावसुना रात्रौ मृगभ्रमेण कृष्णाजिनसंवीतस्य रैभ्यस्य हननम् ॥2॥  
परावसुचोदनया बृहद्द्युम्नेन ब्रह्महत्याग्रस्त इति प्रोत्सार्यमाणेनार्वावसुना तपःप्रसादितसूर्यादिदेवेभ्यो रैभ्यभरद्वाजयवक्रीतोत्थानादिवरग्रहणम् ॥3॥  
देवैर्यवक्रीतदुःखस्य वनोपदेशं वेदाभ्यासफलत्वकथनपूर्वकं रैभ्यादीनामुज्जीवनम् ॥4॥  

## पाठः



लोमश उवाच।  

एतस्मिन्नेव काले तु बृहद्द्युम्नो महीपतिः।  
सत्रं तेने महाभागो रैभ्ययाज्यः प्रतापवान् ॥  
तेन रैभ्यस्य वै पुत्रावर्वावसुपरासू।  
वृतौ सहायौ सत्रार्थं बृहद्द्युम्नेन धीमता ॥  
तत्र तौ समनुज्ञातौ पित्रा कौन्तेय जग्मतुः।  
आश्रमे त्वभवद्रैभ्यो भार्या चैव परावसोः ॥  
अथावलोककोऽगच्छद्गृहानकः परावसुः।  
कृष्णाजिनेन संवीतं ददर्श पितरं वने ॥  
जघन्यरात्रे निद्रान्धः सावशेषे तमस्यापि।  
चरन्तं गहनेऽरण्ये मेने स पितरं मृगम् ॥  
मृगं तु मन्यमानेन पिता वै तेन हिंसितः।  
अकामयानेन तदा शरीरत्राणमिच्छता ॥  
तस्य स प्रेतकार्याणि कृत्वा सर्वाणि भारत।  
पुनरागम्य तत्सत्रमब्रवीद्धातरं वचः ॥  
इदं कर्म न शक्तस्त्वं वोढुमेकः कथञ्चन।  
मया च हिंसितस्तातो मन्यमानेन वै मृगम् ॥  
सोऽस्मदर्थे व्रतं तात चर त्वं ब्रह्मघातिनाम्।  
समर्थो ह्यहमेकाकी कर्म कर्तुमिदं मुने ॥  


अर्वावसुरुवाच।  

करोतु वै भवान्सत्रं बृहद्द्युम्नस्य धीमतः।  
ब्रह्महत्यां चरिष्येऽहं त्वदर्थं नियतेन्द्रियः ॥  


लोमश उवाच।  

स तस्यब्रह्महत्यायाः पारं गत्वा युधिष्ठिर।  
अर्वावसुस्तदा सत्रमाजगाम पुनर्मुनिः ॥  
ततः परावसुर्दृष्ट्वा भ्रातरं समुपस्थितम्।  
बृहद्द्युम्नमुवाचेदं वचनं हर्षगद्गदम् ॥  
एष ते ब्रह्महा यज्ञं मा द्रष्टुं प्रविशेदिति।  
ब्रह्महा प्रेक्षितेनापि पीडयेत्त्वामसंशयम् ॥  


लोमश उवाच।  

तच्छ्रुत्वैव तदा राजा प्रेष्यानाह स विट्पते।  
प्रेष्यैरुत्सार्यमाणस्तु राजन्नर्वावसुस्तदा।  
न मया ब्रह्महत्येयं कृतेत्याह पुनःपुनः ॥  
उच्यमानोऽसकृत्प्रेष्यैर्ब्रह्महा इति भारत।  
नैवस्म प्रतिजानामि ब्र्हमहत्यां स्वयङ्कृताम्।  
मम भ्रात्रा कृतमिदं मया स परिमोक्षितः ॥  
स तथा प्रवदन्क्रोधात्तैश्च प्रेष्यैः प्रभाषितः।  
तूष्णीं जगाम ब्रह्मर्षिर्वनमेव महातपाः ॥  
उग्रं तपः समास्थाय दिवाकरमथाश्रितः।  
रहस्यवेदं कृतवान्सूर्यस्य द्विजसत्तमः ॥  
मूर्तिमांस्तं ददर्शाथ स्वयमग्रभुगव्ययः ॥  
aप्रीतास्तस्याभवन्देवाः कर्मणाऽर्वावसोर्नृप।  
तं ते प्रवरयामासुर्निरासुश्च परावसुम् ॥  
ततो देवा वरं तस्मै ददुरग्निपुरोगमाः ॥  
स चापि वरयामास पितुरुत्थानमात्मनः।  
अनागस्त्वं ततो भ्रातुः पितुश्चास्मरणं वधे ॥  
भरद्वाजस्य चोत्थानं यवक्रीतस्य चोभयोः।  
प्रतिष्ठां चापि वेदस्य सौरस्य द्विजसत्तमः ॥  
एवमस्त्विति तं देवाः प्रोचुश्चापि वरान्ददुः।  
ततः प्रादुर्बभूवुस्ते सर्व एव युधिष्ठिर ॥  
अथाब्रवीद्यवक्रीतो देवानग्निपुरोगमान्।  
समधीतं मया ब्रह्म व्रतानि चरितानि च ॥  
कथं च रैभ्यः शक्तो मामदीयानं तपस्विनम्।  
तथायुक्तेन विधिना निहन्तुममरोत्तमाः ॥  


देवा ऊचुः।  

मैवं कृथा यवक्रीत यथा वदसि वै मुने।  
ऋते गुरुमधीता हि स्वयं वेदास्त्वया पुरा ॥  
अनन तु गुरूनदुःखात्तोषयित्वाऽऽत्मक्रमणा।  
कालेन महता क्लेशाद्ब्रह्माधिगतमुत्तमम् ॥  


लोमश उवाच।  

यवक्रीतमथोक्त्वैवं देवाः साग्निपुरोगमाः।  
सञ्जीवयित्वा तान्सर्वान्पुनर्जग्मुस्त्रिविष्टपम् ॥  
`ततो वै स यवक्रीतो ब्रह्मचर्यं चचार ह।  
अष्टादश च वर्षाणि त्रिंशतं च युधिष्ठिर' ॥  
आस्रमस्तस्य पुण्योऽयं सदापुष्पफलद्रुमः।  
अत्रोष्य राजशार्दूल सर्वपापैः प्रभोक्ष्यसे ॥  
इति श्रीमन्महाभारते अरण्यपर्वणि तीर्थयात्रापर्वणि चत्वारिंशदधिकशततमोऽध्यायः ॥140॥  

## टिप्पणयः

अवलोककः अवलोकनार्थी।  
गृहान्भार्याम् ॥  
जघानरात्राविति ध. पाठः ॥  
चर त्वं ब्रह्मरक्षणे इति ध. पाठः ॥  
विट्पते हे प्रजाधीश ॥  
प्रभाषितो मिथ्यावाद्यसीत्यधिक्षिप्तः ॥  
रहस्यवेदं सूर्यमन्त्रप्रकाशकं वेदम् ॥  
मूर्तिमान्सूर्यस्तं द्विजं ददर्शं आत्मानं दर्शयामास ॥  
तं देवाः प्रकर्षेण वरयामासुः।  
निरासुर्निराचक्रुर्यज्ञादिति शेषः ॥  
प्रतिष्ठां सम्प्रदायप्रवृत्तिम्।  
सौरस्य सूर्यप्रकाशकस्य ॥  
समधीतं साम्यक्प्राप्तम्।  
ब्रह्म वेदः ॥  

###### अरण्यपर्व \- अध्याय 141

### ॥  
श्रीः ॥  

## 3.141. अध्यायः 141

## विषयाः

लोमशचोदनया युधिष्ठिरेण कैलासादिगिरिप्रवेशः ॥1॥  

## पाठः



लोमश उवाच।  

उशीरबीजं मैनाकं गिरिं श्वेतं च भारत।  
समतीतोऽसि कौन्तेय कालशैलं च पार्थिव ॥  
एषा गङ्गा सप्तविधा राजते भरतर्षभ।  
स्थानं विरजसं पुण्यं यत्राग्निर्नित्यमिध्यते ॥  
एतद्वै मानुषेणाद्य न शक्यं द्रष्टुमद्भुतम्।  
समाधिं कुरुताव्यग्रास्तीर्थान्येतानि द्रक्ष्यथ ॥  
एतद्द्रक्ष्यसि देवानामाक्रीडं च रणाङ्कितम्।  
अतिक्रान्तोसि कौन्तेय कालशैलं च पर्वतम् ॥  
श्वेतं गिरिं प्रवेक्ष्यामो मन्दरं चैव पर्वतम्।  
यत्र माणिवरो यक्षः कुबेरश्चैव यक्षराट् ॥  
अष्टाशीतिसहस्राणि गन्धर्वाः शीघ्रगामिनः।  
तथा किम्पुरुषा राजन्यक्षाश्चैव चतुर्गुणाः ॥  
अनेकरूपसंस्थाना नानाप्रहरणाश्च ते।  
यक्षेन्द्रं मनुजश्रेष्ठ माणिभद्रमुपासते ॥  
तेषामृद्धिरतीवात्र गतौ वायुसमाश्च ते।  
यक्षेन्द्रं मनुजश्रेष्ठ माणिभद्रमुपासते ॥  
तैस्तात बलिभिर्गुप्ता यातुधानैश्च रक्षिताः।  
दुर्गमाः पर्वताः पार्थ समाधिं परमं कुरु ॥  
कुबेरसचिवाश्चान्ये रौद्रा मैत्राश्च राक्षसाः।  
तैः समेष्याम कौन्तेय यत्तो विक्रमणे भव ॥  
कैलासः पर्वतो राजन्पड्योजनशतोच्छ्रितः।  
यत्रदेवाः समायान्ति विशाला यत्र भारत ॥  
असङ्ख्येयास्तु कौन्तेय यक्षराक्षसकिन्नराः।  
नागाः सुपर्णा गन्धर्वाः कुबेरसदनं प्रति ॥  
तान्विगाहस्व पार्थाद्य तपसा च दमेन च।  
रक्ष्यमाणो मया राजन्भीमसेनबलेन च ॥  
स्वस्ति ते वरुणो राजा यमश्च समितिञ्जयः।  
गङ्गा च यमुना चैव पर्वताश्च दिशन्तु ते ॥  
मरुतश्च सहाश्विभ्यां सरितश्च सरांसि च।  
स्वस्ति देवासुरेभ्यश्च वसुभ्यश् महाद्युते ॥  
इन्द्रस्य जाम्बूनदपर्वताद्वै शृणोमि घोषं तव देवि गङ्गे।  
गोपाययेमं सुभगे गिरिभ्यः सर्वाजमीढापचितं नरेन्द्रम् ॥  
ददस्व शर्म प्रविविक्षतोऽस्य शैलानिमाञ्छैलसुते नृपस्य।  
`शिवप्रदा सर्वसरित्प्रधाने स भ्रातृकस्येह युधिष्ठिरस्य'।  


युधिष्ठिर उवाच।  

अपूर्वोऽयं सम्भ्रमो लोमशस्य कृष्णां च सर्वे रक्षत मा प्रमादः।  
देशो ह्ययं दुर्गतमो मतोऽस्य तस्मात्परं शौचमिहाचरध्वम् ॥  


वैशम्पायन उवाच।  

ततोऽब्रवीद्भीममुदारवीर्यं कृष्णां यत्तः पालय भीमसेन।  
शून्येऽर्जुनेऽसन्निहिते च तात त्वामेव कृष्णा भजते भयेषु ॥  
ततो महात्मां स यमौ समेत्य मूर्धन्युपाघ्राय विमृज्यगात्रे।  
उवाच तौ बाष्पकलं स राजा मा बैष्टमागच्छतमप्रमत्तौ ॥  
इति श्रीमन्महाभारते अरण्यपर्वणि तीर्थयात्रापर्वणि एकचत्वारिंशदधिकशततमोऽध्यायः ॥141॥  

## टिप्पणयः

कैलासं चापि पर्वतम् इति क. पाठः ॥  
यत्राग्निर्नित्यमिध्यत इति त्रियोगिनारायणाख्यं हरिद्वारात् परतः स्थानमस्ति ॥  
विशाला वदरी ॥  
इन्द्रस्य इन्द्रसम्बन्धिनः।  
जाम्बूनदं सुवर्णं तन्मयात्पर्वतान्मेरोः।  
आजमीढवंशे अपचितं पूजितं श्रेष्ठमित्यर्थः ॥  
ददश्व देहि ॥  
शौचं वाङ्यनःकायशुद्धिम् ॥  
भैष्टमिति च्छेदः ॥  

###### अरण्यपर्व \- अध्याय 142

### ॥  
श्रीः ॥  

## 3.142. अध्यायः 142

## विषयाः

भीमेन दुर्गमे गमनाक्षमतया युधिष्ठिरनिवारितानां द्रौपद्यादीनां वहनाङ्गीकारः ॥1॥  
पथि कुलिन्दाधिपतिना सुबाहुना पूजितैर्युधिष्ठिरादिभिस्तस्यिन्भृत्यवर्गस्थापनपूर्वकमर्जुनदिदृक्षया गन्धमादनम्प्रति प्रस्थानम् ॥2॥  

## पाठः



युधिष्ठिर उवाच।  

अन्तर्हितानि भूतानि रक्षांसि बलवन्ति च।  
अग्निना तपसा चैव शक्यं गन्तुं वृकोदर ॥  
सन्निवर्तय कौन्तेय क्षुत्पिपासे बलाश्रयात्।  
ततो बलं च दाक्ष्यं च संश्रयस्व वृकोदर ॥  
ऋषेस्त्वया श्रुतं वाक्यं कैलासं पर्वतं प्रति।  
बुद्ध्या प्रपश्य कौन्तेय कथं कृष्णा गमिष्यति ॥  
अथवा सहदेवेन धौम्येन च समं विभो।  
सूतैः पौरोगवैश्चैव सर्वैश्च परिचारकैः ॥  
रथैरश्वैश्च ये चान्ये विप्राः क्लेशासहाः पथि।  
सर्वैस्त्वं सहितो भीम निवर्तस्वायतेक्षण ॥  
त्रयो वयं गमिष्यामो लध्वाहारा यतव्रताः।  
अहं च नकुलश्चैव लोमशश्च महातपाः ॥  
ममागमनमाकाङ्क्षन्ग्गाद्वारे समाहितः।  
वसेह द्रौपदीं रक्षन्यावदागमनं मम ॥  


भीम उवाच।  

राजपुत्री श्रमेणार्ता दुःखार्ता चैव भारत।  
व्रजत्येव हि कल्याणी श्वेतवाहदिदृक्षया ॥  
तवचाप्यरतिस्तीव्रा वर्तते तमपश्यतः।  
गुडाकेशं महात्मानं सङ्ग्रामेष्वपलायिनम्।  
किं पुनः सहदेवं च मां च कृष्णां च भारत ॥  
द्विजाः कामं निवर्तन्तां सर्वे च परिचारकाः।  
सूताः पौरोगवाश्चैव यं च मन्येत नो भवान् ॥  
न ह्यहं हातुमिच्छामि भवन्तमिह कर्हिचित्।  
शैलेऽस्मिन्राक्षसाकीर्णे दुर्गेषु विपमेषु च ॥  
इयं चापि महाभागा राजपुत्री पतिव्रता।  
त्वामृते पुरुषव्याघ्र नोत्सहेद्विनिवर्तितुम् ॥  
तथैवसहदेवोऽयं सततं त्वामनुव्रतः।  
न जातु विनिवर्तेत मतज्ञो ह्यहमस्य वै ॥  
अपिचात्र महाराज सव्यसाचिदिदृक्षया।  
सर्वे लालसभूताः स्म तस्माद्यास्यामहे सह ॥  
यद्यशक्यो रथैर्गन्तुं शैलोऽयं बहुकन्दरः।  
पद्भिरेव गमिष्यामो मा राजन्विमना भव ॥  
अहं वहिष्ये पाञ्चालीं यत्रयत्र न शक्ष्यति।  
इति मे वर्तते बुद्धिर्मा राजन्विमना भव ॥  
सुकुमारौ तथा वीरौ माद्रीनन्दिकरावुभौ।  
दुर्गे सन्तारयिष्यामि यत्राशक्तौ भविष्यतः ॥  


युधिष्ठिर उवाच।  

एवं ते भाषमाणस्य बलं भीमाभिवर्धताम्।  
यत्त्वमुत्सहसे वोढुं पाञ्चालीं विपुलेऽध्वनि ॥  
यमजौ चापि भद्रं ते नैतदन्यत्र विद्यते।  
बलं तव यशश्चैवधर्मः कीर्तिश्च वर्धताम् ॥  
यत्त्वमुत्सहसे नेतुं भ्रातरौ सह कृष्णया।  
मा ते ग्लानिर्महाबाहो मा च तेऽस्तु पराभवः ॥  


वैशम्पायन उवाच।  

ततः कृष्णाऽब्रवीद्वाक्यं प्रहसन्ती मनोरमा।  
गमिष्यामि न सन्ताप कार्यो मां प्रति भारत ॥  


लोमश उवाच।  

तपसा शक्यते गन्तुं पर्वतो गन्धमादनः।  
तपसा चैव कौन्तेय सर्वे योक्ष्यामहे वयम् ॥  
नकुलः सहदेवश्च भीमसेनश् पार्थिव।  
अहं च त्वं च कौन्तेय द्रक्ष्यामः श्वेतवाहनम् ॥  


वैशम्पायन उवाच।  

एवं सम्भाषमाणास्ते सुबाहुविषयं महत्।  
ददृशुर्मुदिता राजन्प्रभूतगजवाजिमत् ॥  
किराततङ्गणाकीर्णं पुलिन्दशतसङ्कुलम्।  
हिमवत्यमरैर्जुष्टं बह्वाश्चर्यसमाकुलम्।  
सुबाहुश्चापि तान्दृष्ट्वा पूजयाप्रत्यगृह्णत ॥  
विषयान्ते कुलिन्दानामीश्वरः प्रीतिपूर्वकम्।  
तत्र ते पूजितास्तेन सर्व एव सुखोपिताः ॥  
प्रतस्थुर्विमले सूर्ये हिमवन्तं गिरिं प्रति।  
इन्द्रसेनमुखांश्चापि भृत्यान्पौरोगवांस्तथा ॥  
सूदांश्च पारिबर्हांश्च द्रौपद्याः सर्वशो नृप।  
राज्ञः कुलिन्दाधिपतेः परिदाय महारथाः ॥  
पद्भिरेव महावीर्या ययुः कौरवनन्दनाः।  
ते शनैः प्राद्रवन्सर्वे कृष्णया सह पाण्डवाः।  
तस्माद्देशात्सुसंहृष्टा द्रष्टुकामा धनञ्जयम् ॥  
इति श्रीमन्महाभारते अरण्यपर्वणि तीर्थयात्रापर्वणि द्विचत्वारिंशदधिकशततमोऽध्यायः ॥142॥  

## टिप्पणयः

परिदाय रक्षार्थं समर्प्य ॥  

###### अरण्यपर्व \- अध्याय 143

### ॥  
श्रीः ॥  

## 3.143. अध्यायः 143

## विषयाः

धनञ्जयादर्सनदुःखितेन युधिष्ठिरेण भीमम्प्रति धनञ्जयप्रशंसनपूर्वकं तद्दर्शनाय गन्धमादनप्रवेशनिश्चयः ॥1॥  

## पाठः



युधिष्ठिर उवाच।  

भीमसेनयमौ चोभौ पाञ्चालि च निबोधत।  
नास्ति भूतस्य नाशो वै पश्यतास्मान्वनेचरान् ॥  
दुर्बलाः क्लेशिताः स्मेति यद्ब्रुवामेतरेतरम्।  
अशक्येऽपि व्रजामो यद्नञ्जयदिदृक्षया ॥  
तन्मे दहति गात्राणि तूलराशिमिवानलः।  
यच्च वीरं न पश्यामि धनञ्जयमुपान्तिके ॥  
तस्यादर्शनतप्तं मां सानुजं वनमास्थितम्।  
याज्ञसेन्याः परामर्शः स च वीर दहत्युत ॥  
नकुलात्पूर्वजं पार्थं न पश्याम्यमितौजसम्।  
अजेयमुग्रधन्वानं तेन तप्ये वृकोदर ॥  
तीर्थानि चैव रम्याणि वनानि च सरांसि च।  
चरामि सह युष्माभिस्तस्य दर्शनकाङ्क्षया ॥  
पञ्चवर्षाण्यहं वीरं सत्यसन्धं धनञ्जयम्।  
यन्न पश्यामि बीभत्सुं तेन तप्ये वृकोदर ॥  
तं वै श्यामं गुडाकेशं सिंहविक्रान्तगामिनम्।  
न पश्यामि महाबाहुं तेन तप्ये वृकोदर ॥  
कृतास्त्रं निपुणं युद्देऽव्रतिमानं धनुष्मताम्।  
न पश्यामि कुरुश्रेष्ठ तेन तप्ये वृकोदर ॥  
चरन्तमरिसङ्घेषु क्रुद्धं कालमिवानघ।  
प्रभिन्नमिव मातङ्गं सिंहस्कन्धं धनञ्जयम् ॥  
यः स शक्रादनवरो वीर्येण च बलेन च।  
यमयोः पूर्वजः पार्थः श्वेताश्वोऽमितविक्रमः ॥  
`नारायणसमो युद्धे सत्यसन्धो दृढव्रतः।  
तं ममापश्यतो भीम न शान्तिर्हृदयस्य वै' ॥  
दुःखेन महताऽऽविष्टश्चिन्तयामि दिवानिशम्।  
अजेयमुग्रधन्वानं तेन तप्ये वृकोदर ॥  
सततं यः क्षमाशीलः क्षिप्यमाणोऽप्यणीयसा।  
ऋजुमार्गप्रपन्नस्य शर्मदाता भयस्य च ॥  
स तु जिह्मप्रवृत्तस्य माययाऽभिजिघांसतः।  
अपि वज्रधरस्यापि भवेत्कालविषोपमः ॥  
शत्रोरपि प्रपन्नस्य सोऽनृशंसः प्रतापवान्।  
दाताऽभयस् बीभत्सुरमितात्मा महाहलः ॥  
सर्वेषामाश्रयोऽस्माकं रणेऽरीणां प्रमर्दिता।  
आहर्ता सर्वरत्नानां सर्वेषां नः सुखावहः ॥  
रत्नानि यस्य वीर्येण दिव्यान्यासत्पुरा मम।  
बहूनि बहुजातीनि यानि प्राप्तः सुयोधनः ॥  
यस्य बाहुबलाद्वीर सभा चासीत्पुरा मम।  
सर्वरत्नमयी ख्याता त्रिषु लोकेषु पाण्डव ॥  
वासुदेवसमं वीर्ये कार्तवीर्यसमं युधि।  
अजेयममितं युद्धे तं न पश्यामि फल्गुनम् ॥  
सङ्कर्षणं महावीर्यं त्वां च भीमापराजितम्।  
अनुयातः स्ववीर्येण वासुदेवं च शत्रुहा ॥  
यस् बाहुबले तुल्यः प्रभावे च पुरन्दरः।  
जवे वायुर्मुखे सोमः क्रोधे मृत्युः सनातनः ॥  
ते वयं तं नरव्याघ्रं सर्वेवीर दिदृक्षवः।  
प्रवेक्ष्यामो महाबाहो पर्वतं गन्धमादनम् ॥  
विशाला बदरी यत्रनरनारायणाश्रमः।  
तं सदाऽध्युषितं यक्षैर्द्रक्ष्यामो गिरिसुत्तमम् ॥  
कुबेरनलिनीं रम्यां राक्षसैरभिसेविताम्।  
पद्भिरेव गमिष्यामस्तप्यभाना महत्तपः ॥  
नातप्ततपसा शक्यो गन्तुं देशो वृकोदर।  
न नृशंसेन लुब्धेन नाप्रशान्तेन भारत ॥  
तत्र सर्वेगमिष्यामो भीमार्जुपदैषिणः।  
सायुधा बद्धनिस्त्रिंशाः सार्धं विप्रैर्महाव्रतैः ॥  
मक्षिकादंशमशकान्सिंहान्व्याघ्रान्सरीसृपान्।  
प्राप्नोत्यनियतः पार्थ नियतस्तान्न पश्यति ॥  
ते वयं नियतात्मानः पर्वतं गन्धमादनम्।  
प्रवेक्ष्यामो मिताहारा धनञ्जयदिदृक्षवः ॥  
इति श्रीमन्महाभारते अरण्यपर्वणि तीर्थयात्रापर्वणि त्रिचत्वारिंशदधिकशततमोऽध्यायः ॥143॥  

## टिप्पणयः

भूतस्य प्राक्तनकर्मणः ॥  
परामर्शः केशेषु ग्रहणम्।  
तस्य दर्शनतृष्णं मामिति झ. पाठः ॥  
अप्रतिमानं नास्ति प्रतिमानं सादृश्यं यस् सोऽप्रतिमानस्तम् ॥  
प्रभिन्नं स्रवन्मदम् ॥  
अनवरोऽहीनः ॥  
अमितात्मा महामनाः ॥  
अमितमहिंसितं अजितमितियावत् ॥  
हे भीम ॥  
अनियतोऽशुचिः ॥  

###### अरण्यपर्व \- अध्याय 144

### ॥  
श्रीः ॥  

## 3.144. अध्यायः 144

## विषयाः

पाण्डवैर्मन्दरगिरिगमनम् ॥1॥  
तथा आकाशगङ्गासेवनम् ॥2॥  
तथा नरकासुरास्थिराशिदर्शनम् ॥3॥  
लोमशेन पाण्डवान्प्रति विष्णुना नरकासुरवधप्रकारकथनम् ॥4॥  
तथा वराहरूपिणा हरिणा भारावमग्नभूम्युद्धरणकथनम् ॥5॥  

## पाठः



\[लोमश उवाच।  

द्रष्टारः पर्वताः सर्वे नद्यः सपुरकाननाः।  
तीर्थानि चैव श्रीमन्ति स्पृष्टं च सलिलं करैः ॥  
पर्वतं मन्दरं दिव्यमेष पन्थाः प्रयास्यति।  
समाहीता निरुद्विग्नाः सर्वे भवत पाण्डवाः ॥  
अयं देवनिवासो वै गन्तव्यो वो भविष्यति।  
ऋषीणां चैव दिव्यानां निवासः पुण्यकर्मणां ॥  
एषा शिवजला पुण्या याति सौम्य महानदी।  
बदरीप्रभवा राजन्देवर्षिगणसेविता ॥  
एषा वैहायसैर्नित्यं वालखिल्यैर्महात्मभिः।  
अर्चिता चोपयाता च गन्धर्वैश्च महात्मभिः ॥  
अत्रसाम स्म गायन्ति सामगाः पुण्यनिःस्वनाः।  
मरीचिः पुलहश्चैव भृगुश्चैवाङ्गिरास्तथा ॥  
अत्राह्निकं सुरश्रेष्ठो जपते समरुद्गणः।  
साध्याश्चैवाश्विनौ चैव परिधावन्ति तं तदा ॥  
चन्द्रमाः सह सूर्येण ज्योतीषि च ग्रहैः सह।  
अहोरात्रविभागेन नदीमेनामनुव्रजन् ॥  
एतस्याः सलिलं मूर्ध्नि वृषाङ्कः पर्यधारयत्।  
गङ्गाद्वारे महाभाग येन लोकस्थितिर्भवेत् ॥  
एतां भगवतीं देवीं भवन्तः सर्व एव हि।  
प्रयतेनात्मना तात प्रतिगम्याभिवादत ॥  
तस्य तद्वचनं श्रुत्वा लोमशस्य महात्मनः।  
आकाशगङ्गां प्रयताः पाण्डवास्तेऽभ्यवादयन् ॥  
अभिवाद्य च ते सर्वे पाण्डवा धर्मचारिणः।  
पुनः प्रयाताः संहृष्टाः सर्वैर्ऋषिगणैः सह ॥  
ततो दूरात्प्रकाशन्तं पाण्डुरं मेरुसन्निभम्।  
ददृशुस्ते नरश्रेष्ठा विकीर्णं सर्वतोदिशम् ॥  
तान्प्रष्टुकामान्विज्ञाय पाण्डवान्स तु लोमशः।  
उवाच वाक्यं वाक्यज्ञः शृणुध्वं पाण्डुनन्दनाः ॥  
एतद्विकीर्णं सुश्रीमत्कैलासशिखरोपमम्।  
यत्पश्यसि नरश्रेष्ठ पर्वतप्रतिमं स्थितम् ॥  
एतान्यस्थीनि दैत्यस्य नरकस्य महात्मनः।  
पर्वतप्रतिमं भाति पर्वतप्रस्तराश्रितम् ॥  
पुरातनेन देवेन विष्णुना परमात्मना।  
रदैत्यो विनिहतस्तेन सुरराजहितैषिणा ॥  
दशवर्षसहस्राणि तपस्तप्यन्महामनाः।  
ऐनद्रं प्रार्थयते स्थानं तपःस्वाध्यायविक्रमात् ॥  
तपोबलेन महता बाहुवेगबलेन च।  
नित्यमेव दुराधर्षो धर्षयन्स दितेः सुतः ॥  
स तु तस्य बलं ज्ञात्वा धर्मे च चरितव्रतम्।  
भयाभिभूतः संविग्नः शक्र आसीत्तदाऽनघ ॥  
तेन सञ्चिन्तितो देवो मनसा विष्णुरव्ययः।  
सर्वत्रगः प्रभुः श्रीमानागतश्च स्थितो बभौ ॥  
ऋषयश्चापि तं सर्वे तुष्टुवुश्च दिवौकसः ॥  
तं दृष्ट्वा ज्वलमानश्रीर्भगवान्हव्यवाहनः।  
नष्टतेजाः समभवत्तस्य तेजोभिभर्त्सितः ॥  
तं दृष्ट्वा वरदं देवं विष्णुं देवगणेश्वरम्।  
प्राञ्जलिः प्रणतो भूत्वा नमस्कृत्य च वज्रभृत्।  
प्राह वाक्यं ततस्तत्त्वं यतस्तस्य भयं भवेत् ॥  


विष्णुरुवाच।  

जानामि ते भयं शक्र दैत्येन्द्रान्नरकात्ततः।  
ऐन्द्रं रप्रार्थयते स्थानं तपःसिद्धेन कर्मणा ॥  
सोहमेनं तव प्रीत्या तपःसिद्धमपि ध्रुवम्।  
वियुनज्मि देहाद्देवेनद्र मुहूर्तं प्रतिपालय ॥  


लोमश उवाच।  

तस्य विष्णुर्महातेजाः पाणिना चेतनां हरत्।  
स पपात ततो भूमौ गिरिराज इवाहतः।  
तस्यैतदस्थिसङ्घातं मायाविनिहतस्य वै ॥  
इदं द्वितीयमपरं विष्णो कर्म प्रकाशते ॥  
नष्टा वसुमती कृत्स्ना पाताले चैव मज्जिता।  
पुनरुद्धरिता तेन वाराहेणैकशृङ्गिणा ॥  


युधिष्ठिर उवाच।  

मगवन्विस्तरेणेमां कथां कथय तत्त्वतः ॥  
कथं तेन सुरेशेन नष्टा वसुमती तदा।  
योजनानां शतं ब्रह्मन्पुनरुद्धरिता तदा ॥  
केन चैव प्रकारेण जगतो धरणी ध्रुवा।  
शिवा देवी महाभागा सर्वसस्यप्ररोहिणी।  
कस्य चैव प्रभावाद्धि योजनानां शतं गता ॥  
श्रोतुं विस्तरशः सर्वं त्वं हि तस्य प्रतिश्रयः ॥  


लोमश उवाच।  

यत्तेऽहं परिपृष्टोऽस्मि कथामेतां युधिष्ठिर।  
तत्सर्वमखिलेनेह श्रूयतां मम भाषतः ॥  
पुरा कृतयुगे तात वर्तमाने भयङ्करे।  
यमत्वं कारयामास आदिदेवः पुरातनः ॥  
यमत्वं कुर्वतस्तस्य देवदेवस्य धीमतः।  
न तत्र म्रियते कश्चिज्जायते वा तथाऽच्युत ॥  
वर्धन्ते पक्षिसङ्घाश्च तथा पशुगवेडकम्।  
गवाश्वं च मृगाश्चैव सर्वे ते पिशिताशनाः ॥  
तथा पुरुषशार्दूल मानुपाश्च परन्तप।  
सहस्रशो ह्ययुतशो वर्धन्ते सलिलं यथा ॥  
एतस्मिन्सङ्कुले तात वर्तमाने भयङ्करे।  
अतिभाराद्वसुमती योजनानां शतं गता ॥  
सा वै व्यथितसर्वाङ्गी भारेणाक्रान्तचेतना।  
नारायणं वरं देवं प्रपन्ना शरणं गता ॥  


पृथिव्युवाच।  

भगवंस्त्वत्प्रसादाद्धि तिष्ठेयं सुचिरं त्विह।  
भारेणास्मि समाक्रान्ता न शक्नोस्मि स्म वर्तितुम् ॥  
ममेमं भगवन्भारं व्यपनेतुं त्वमर्हसि।  
शरणागताऽस्मि ते देव प्रसादं कुरु मे विभो ॥  
तस्यास्तद्वचनं श्रुत्वा भगवानक्षरः प्रभुः।  
प्रोवाच वचनं हृष्टः श्राव्यारसमीरितम् ॥  
न ते महि भयं कार्यं भारार्ते वसुधारिणि।  
अयमेवं तथा कुर्मि यथा लध्वी भविष्यसि ॥  


लोमश उवाच।  

स तां विसर्जयित्वा तु वसुधां शैलकुण्डलाम्।  
ततो वराहः संवृत्त एकशृङ्गो महाद्युतिः ॥  
रक्ताभ्यां नयनाभ्यां तु भयमुत्पादयन्निव।  
धूमं च ज्वलयँल्लक्ष्म्या तत्र देशे व्यवर्धत ॥  
स गृहीत्वा वसुमतीं शृङ्गेणैकेन भास्वता।  
योजनानां शतं वीर समुद्धरति सोऽक्षरः ॥  
तस्यां चोद्धार्यमाणायां सङ्क्षोभः समजायत।  
देवाः सङ्क्षुभिताः सर्वे ऋषयश्च तपोधनाः ॥  
हाहाभूतमभूत्सर्वं त्रिदिवं व्योम भूस्तथा।  
न पर्यवस्थितः कश्चिद्देवो वा मानुषोपि वा ॥  
ततो ब्रह्माणमासीनं ज्वलमानमिव श्रिया।  
देवाः सर्षिगणाश्चैव उपतस्थुरनेकशः ॥  
उपसर्प्य च देवेशं ब्रह्माणं लोकसाक्षिकम्।  
भूत्वा प्राञ्जलयः सर्वे वाक्यमुच्चारयंस्तदा ॥  
लोकाः सङ्क्षुभिताः सर्वे व्याकुलं च चराचरम्।  
समुद्राणां च सङ्क्षोभस्त्रिदशेश प्रकाशते ॥  
सैषा वसुमती कृत्स्ना योजनानां शतं गता।  
किमेतत्किम्प्रभावेण येनेदं रव्याकुलं जगत्।  
आख्यातु नो भवाञ्शीघ्रं विसञ्ज्ञाः स्मेह सर्वशः ॥  


ब्रह्मोवाच।  

असुरेभ्यो भयं नास्ति युष्माकं कुत्रचित्क्वचित्।  
श्रूयतां यत्कृते त्वेष सङ्क्षोभो जायतेऽमराः ॥  
योसौ सर्वत्रगः श्रीमानक्षरात्मा व्यवस्थितः।  
तस्य प्रभावात्सङ्क्षोभस्त्रिदिवस्य प्रकाशते ॥  
यैषा वसुमती कृत्स्ना योजनानां शतं गता।  
समुद्धृता पुनस्तेन विष्णुना परमात्मना ॥  
तस्यामुद्धार्यमाणायां सङ्क्षोभः समजायत।  
एवं भवन्तो जानन्तु च्छिद्यतां संशयश्च वः ॥  


देवा ऊचुः।  

क्व तद्भूतं वसुमतीं समुद्धरति हृष्टवत्।  
तं देशं भगवन्ब्रूहि तत्र यास्यामहे वयम् ॥  


ब्रह्मोवाच।  

हन्त गच्छत भद्रं वो नन्दने पशय्त स्थितम्।  
एषोत्र भगवाञ्श्रीमान्मुपर्णः सम्प्रकाशते ॥  
वारादेणैव रूपेण भगवाँल्लोकभावनः।  
कालानल इवाभाति पृथिवीतलमुद्धरन् ॥  
एतस्योरसि सुव्यक्तं श्रीवत्समभिराजते।  
पश्यध्वं विबुधाः सर्वे भूतमेतदनामयम् ॥  


लोमश उवाच।  

ततो दृष्ट्वा महात्मानं श्रुत्वा चामन्त्र्य चामराः।  
पितामहं पुरस्कृत्य जग्मुर्देवा यथागतम् ॥  


वैशम्पायन उवाच।  

श्रुत्वा तु तां कथां सर्वे पाण्डवा जनमेजय।  
लोमशादेशितेनाशु यथा जग्मुः प्रहृष्टवत् ॥  
इति श्रीमन्महाभारते अरण्यपर्वणि तीर्थयात्रापर्वणि चतुश्चत्वारिंशदधिकशततमोऽध्यायः ॥144॥  

## टिप्पणयः

भोद्रष्टारः सर्वे मन्दरादन्ये पर्वता दृष्टा इति शेषः ॥  
महानदी गङ्गा अलकनन्दा वा ॥  
उपयाता इष्टसिद्ध्यर्थं प्रार्थिता ॥  
आह्रिकं नैयमिकं जपम्।  
परिधावन्ति परिचरन्ति।  
तमिन्द्रम् ॥  
वादत वादयत।  
अक्षरलोप आर्षः ॥  
पाण्डुरं श्वेतम्।  
अस्थां राशिमिति शेषः ॥  
पाणिना चपेटाघातेन चेतनां हरत्प्राणान्जहार ॥  
गता अधस्तादिति शेषः ॥  
पशवश्च गावश्च एडका मेषाश्च पशुगवेडकम् ॥  
न ते त्वया।  
हे महि।  
कुर्मि करोमि ॥  
धूमं धूपम्।  
ज्वलयन्निति हेतौ शतृप्रत्ययः।  
यथायथा धूमो ज्वलति तथातथाऽवर्धत इत्यर्थः ॥  
वाक्यं उच्चारयन् उच्चारितवन्तः ॥  
नन्दने इन्द्रवने।  
अत्र एतत्समीपे ॥  

###### अरण्यपर्व \- अध्याय 145

### ॥  
श्रीः ॥  

## 3.145. अध्यायः 145

## विषयाः

गन्धमादनं प्रस्थितेषु पाण्डवेषु मध्येमार्गं महावृष्टेः प्रादुर्भावः ॥1॥  
तदा पादपाद्यन्तरितैस्तैर्वृष्ट्युपरमे पुनः प्रस्थानम् ॥2॥  

## पाठः



वैशम्पायन उवाच।  

ते शूरा सज्जधन्वानस्तूणवन्तः समार्गणाः।  
बद्धगोधाङ्गुलित्राणाः खङ्गवन्तोऽमितौजसः ॥  
परिगृह्य द्विजश्रेष्ठाञ्ज्येष्ठाः सर्वधनुष्मताम्।  
पञ्चालीसहिता राजन्प्रययुर्गन्धमादनम् ॥  
सरांसि सरितश्चैव पर्वतांश्च वनानि च।  
वृक्षांश्च बहुलच्छायान्ददृशुर्गिरिमूर्धनि ॥  
नित्यपुष्पफलान्देशान्देवर्षिगणसेवितान्।  
आत्मन्यात्मानमाधाय वीरा मूलफलाशिनः ॥  
चेरुरुच्चावचाकारान्देशान्विषमसङ्कटान्।  
पश्यन्तो मृगजातानि बहूनि विविधानि च ॥  
ऋषिसिद्धामरयुतं गन्धर्वाप्सरसां प्रियम्।  
विविशुस्ते महात्मानः किन्नराचरितं गिरिम् ॥  
प्रविशत्स्वथ वीरेषु पर्वतं गन्धमादनम्।  
चणअडवातं महद्वर्षं प्रादुरासीद्विशाम्पते ॥  
ततो रेणुः समुद्भूतः सपत्रबहुलो महान्।  
पृथिवीं चान्तरिक्षं च द्यां चैव सहसाऽवृणोत् ॥  
न स्म प्रज्ञायते किञ्चिदावृते व्योम्नि रेणुना।  
न चापि शेकुस्तत्कर्तुमन्योन्यस्याभिभाषणम् ॥  
न चापश्यंस्ततोऽन्योन्यं तमसाऽऽवृतचक्षुषः।  
आकृष्यमाणा वातेन साश्मचूर्णेन भारत ॥  
द्रुमाणां वातरुग्णआनां पततां भूतलेऽनिशम्।  
अन्येषां च महीजानां शब्दः समभवन्महान् ॥  
द्यौः स्वित्पतति किं भूमिर्दीर्यते पर्वतोनु किम्।  
इति ते मेनिरे सर्वेपवनेन विमोहिताः ॥  
ते पथाऽनन्तरान्न्वृक्षान्वल्मीकान्विषमाणि च।  
पाणिभिः परिमार्गन्तो भीता वायोर्निलिल्यिरे ॥  
ततः कार्मुकमादाय भीमसेनो महाबलः।  
कृष्णामादाय सङ्गम्य तस्थावाश्रित्य पादपम् ॥  
धर्मराजश्च धौम्यश् निलिल्याते महावने।  
अग्निहोत्राण्युपादाय सहदेवस्तु पर्वते ॥  
नकुलो ब्राह्मणाश्चान्ये लोमशश्च महातपाः।  
वृक्षानासाद्य सन्त्रस्तास्तत्रतत्र निलिल्यिरे ॥  
मन्दीभूते तु पवने तस्मिन्रजसि शाम्यति।  
महद्भिर्जलधारौर्घर्वर्षमभ्याजगाम ह ॥  
भृशं चटचटाशब्दो वज्राणां क्षिप्यतामिव।  
ततस्ताश्चञ्चलाभासश्चेरुरभ्रेषु विद्युतः ॥  
ततोऽश्मसहिता धाराः संवृण्वन्त्यः समन्ततः।  
प्रपेतुरनिशं तत्र शीघ्रवातसमीरिताः ॥  
तत्र सागरगा ह्यापः कीर्यमाणाः समन्ततः।  
प्रादुरासन्सकलुषाः फेनवत्यो विशाम्पते ॥  
वहन्त्यो वारि बहुलं फेनोडुपपरिप्लुतम्।  
परिसमस्रुर्महाशब्दाः प्रकर्षन्त्यो महीरुहान् ॥  
तस्मिन्नुपरते शब्देबाते च समतां गते।  
गते ह्यम्भसि निम्नानि प्रादुर्भूते दिवाकरे ॥  
निर्जग्मुस्ते शनैः सर्वे समाजग्मुश्च भारत।  
प्रतस्थिरे पुनर्वीराः पर्वतं गन्धमादनम् ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चचत्वारिंशदधिकशततमोऽध्यायः ॥145॥  

## टिप्पणयः

पथा मार्गेण।  
अनन्तरान्सन्निहितान्।  
निलिल्यिरे निलीनाः ॥  
सङ्गम्यादायेत्यन्वयः।  
गत्वा गृहीत्वेत्यर्थः ॥  
अश्मसहिता_ करकासहिताः ॥  
वारि वहन्त्यो नद्यः ॥  

###### अरण्यपर्व \- अध्याय 146

### ॥  
श्रीः ॥  

## 3.146. अध्यायः 146

## विषयाः

गन्धमादनप्रयाणे गमनाक्षमतयाऽधः पतनेन मूर्च्छिताया द्रौपद्याः पाण्डवैः सलिलसेचनादिना श्रमापनोदनम् ॥1॥  
पाञ्चाल्या दुश्चराध्वसञ्चरणे चिन्तयमानं यिधिष्ठिरम्प्रति भीमेन स्वेन घटोत्कचेन वा तस्या वहनोक्तिः ॥2॥  

## पाठः



वैशम्पायन उवाच।  

ततः प्रयातमात्रेषु पाण्डवेषु महात्मसु।  
पद्भ्यामनुचिता गन्तुं द्रौपदी समुपाविशत् ॥  
श्रान्ता दुःखपरीता च वातवर्षेण तेन च।  
सौकुमार्याच्च पाञ्चाली सम्मुमोह तपस्विनी ॥  
सा कम्पमाना मोहेन बाहुभ्यामसितेक्षणा।  
रवृत्ताभ्यामनुरूपाभ्यामूरू समवलम्बत ॥  
आलम्बमाना सहितावूरू गजकरोपमौ।  
रपपात सहसा भूमौ वेपन्ती कदली यथा ॥  
तां पतन्तीं वरारोहां भज्यमानां लतामिव।  
नकुलः समभिद्रुत्य परिजग्राह वीर्यवान् ॥  


नकुल उवाच।  

राजन्पाञ्चालराजस्य सुतेयमसितक्षणा।  
श्रान्ता निपतिता भूमौ तामवेक्षस्व भारत ॥  
अदुःखार्हा परं दुःखं प्राप्तेयं मृदुगामिनी।  
आश्वासय महाराज तामिमां श्रमकर्शिताम् ॥  


वैशम्पायन उवाच।  

राजा तु वचनात्तस्य भृशं दुःखसमन्वितः।  
भीमश्च सहदेवश्च सहसा समुपाद्रवन् ॥  
तामवेक्ष्यतु कौन्तेयो विवर्णवदनां कृशाम्।  
अङ्कमानीय धर्मात्मा पर्यदेवयदातुरः ॥  


युधिष्ठिर उवाच।  

कथं वेश्मसु गुप्तेषु स्वास्तीर्णशयनोचिता।  
भूमौ निषतिता शेते सुखार्हा वरवर्णिनी ॥  
सुकुमारौ कथं पादौ मुखं च कमलप्रभम्।  
मत्कृतेऽद्य वरार्हायाः श्यामतां समुपागतम् ॥  
किमिदं द्यूतकामेन मया कृतमबुद्धिना।  
आदाय कृष्णां चरता वने मृगगणाकुले ॥  
सुखं प्राप्स्यसि कल्याणि पाण्डवान्प्राप्य वै पतीन्।  
इतिद्रुवदराजेन पित्रा दत्ताऽयतेक्षणा ॥  
तत्सर्वमानवाप्येयं श्रमशोकाद्विकर्शिता।  
शेते निपतिता भूमौ पापस्य मम कर्मभिः ॥  


वैशम्पायन उवाच।  

तथा लालप्यमाने तु धर्मराजे युधिष्ठिरे।  
धौम्यप्रभृतयः सर्वे तत्राजग्मुर्द्विजोत्तमाः ॥  
ते समाश्वासयामासुराशीर्भिश्चाप्यपूजयन्।  
राक्षोघ्नांश्च तथा मन्त्राञ्जेपुश्चक्रुश्च ते क्रियाः ॥  
पठ्यमानेषु मन्त्रेषु शान्त्यर्थं परमर्षिभिः।  
स्पृश्यमाना करैः शीतैः पाण्डवैश्च मुहुर्मुहुः ॥  
सेव्यमाना च शीतेन जलमिश्रेण वायुना।  
पाञ्चाली सुखमासाद्य लेभे चेतः शनैः शनैः ॥  
परिगृह्यच तां दीनां कृष्णामजिनसंस्तरे।  
पार्था विश्रामयामासुर्लब्धसञ्ज्ञां तपस्विनम् ॥  
तस्या यमौ रक्ततलौ पादौ पूजितलक्षणौ।  
कराभ्यां किणजाताभ्यां शनकैः संववाहतुः ॥  
पर्याश्वासयदप्येनां धर्मराजो युधिष्ठिरः।  
उवाच च कुरुश्रेष्ठो भीमसेनमिदं वचः ॥  
बहवः पर्वता मीम विषमा हिमदुर्गमाः।  
तेषु कृष्णा महाबाहो कथं नु विचरिष्यति ॥  


भीमसेन उवाच।  

त्वां राजन्राजपुत्रीं च यमौ च पुरुषर्षभ।  
स्वयं नेष्यामि राजेनद्र मा विषादे मनुः कृथाः ॥  
अथवा यो मया जातो विहगो मद्बलोपमः।  
वहेदनघ सर्वान्नो वचनात्ते घटोत्कचः ॥  
इति श्रीमन्महाभारते अरण्यपर्वणि तीर्थयात्रापर्वणि षट्चत्वारिंशदधिकशततमोऽध्यायः ॥146॥  

## टिप्पणयः

क्रोशमात्रं प्रयातेषु इति झ. पाठः ॥  
.।  
विहगइव विहगः खेचरः ॥  

###### अरण्यपर्व \- अध्याय 147

### ॥  
श्रीः ॥  

## 3.147. अध्यायः 147

## विषयाः

भीमसेनस्मरणमात्रसन्निहितेन घटोत्कचेन दुर्गमे पथि द्रौपद्या वहनम् ॥1॥  
तदनुचरै राक्षसैः पाण्डवानां विप्राणं च वहनम् ॥2॥  
सर्वैर्नरनारायणाश्रममेत्य तत्र सुखेन निवासः ॥3॥  

## पाठः



युधिष्ठिर उवाच।  

धर्मज्ञो बलवाञ्शूरः सद्यो राक्षसपुङ्गवः।  
भक्तोऽस्मानौरसः पुत्रो नेतुमर्हति मातरम् ॥  
तव भीम सुतेनाहं नीतो भीमपराक्रम।  
अक्षतः सह पाञ्चाल्या गच्छेयं गन्धमादनम् ॥  


वैशम्पायन उवाच।  

भ्रातुर्वचनमाज्ञाय भीमसेनो घटोत्कचम्।  
`चिन्तयामास बलवान्महाबलपराक्रमम् ॥  
घटोत्कचश्च धर्मात्मा स्मृतमात्रः पितुस्तदा।  
कृताञ्जलिरुषातिष्ठदभिवाद्याथ पाण्डवान्।  
ब्राह्मणांश्च महाबाहुः स च तैरमिनन्दितः ॥  
उवाच भीमसेनं स पितरं सत्यविक्रमः ॥  
स्मृतोऽस्मि भवता शीघ्रं शुश्रूषुरहमागतः।  
आज्ञापय महाबाहो सर्वं कर्ताऽस्म्यसंशयम् ॥  
तच्छ्रुत्वा भीमसेनस्तु राक्षसं परिषस्वजे।  
चिन्ताया समनप्राप्तमित्युवाच वृकोदरः'॥  
हैडिम्बेय परिश्रान्ता तव माताऽपराजिता।  
त्वं कच कामगमस्तात बलवान्वह तां खग ॥  
स्कन्धमारोप्य भद्रं ते मध्येऽस्माकं विहायसा।  
गच्छ नीचिकया गत्या यथा चैनां न पीडयेः ॥  


घटोत्कच उवाच।  

धर्मराजं च धौम्यं च कृष्णां च यमजौ तथा।  
एकोप्यहमलं वोढुं किमुताद्य सहायवान् ॥  
\[अन्ये च शतशः शूरा विहङ्गाः कामरूपिणः।  
सर्वान्वो ब्राह्मणैः सार्धं वक्ष्यन्ति सहिताऽनघ।  
`मन्दम्मन्दं गमिष्यामि वहन्द्रुपदनन्दिनीम्' ॥  


वैश्पायन उवाच।  

एवमुक्त्वा ततः कृष्णामुवाह स घटोत्कचः।  
पाण्डूनां मध्यगो वीरः पाण्डवानपि चापरे ॥  
लोमशः सिद्धमार्गेण जगामानुपमद्युतिः।  
स्वेनैव स प्रभावेण द्वीतीय इव भास्करः ॥  
ब्राह्मणांश्चापि तान्सर्वान्समुपादाय राक्षसाः।  
नियोगाद्राक्षसेनद्रस्य जग्मुर्भीमपराक्रमाः ॥  
एवं सुरमणीयानि वनान्युपवनानि च।  
आलोकयन्तस्ते जग्मुर्विशालां बदरीमनु ॥  
ते त्वाशुगतिभिर्वीरा राक्षसैस्तैर्महाजवैः।  
उह्यमाना ययुः शीघ्रं महदध्वानमल्पवत् ॥  
देशान्म्लेच्छजनाकीर्णान्नानारत्नाकरायुतान्।  
ददृशुर्गिरिपादांश्च नानाधातुसमाचितान् ॥  
विद्याघरमाकीर्णआन्युतान्वानरकिन्नरैः।  
तथा किम्पुरुषैश्चैव गन्धर्वैश्चसमन्ततः ॥  
मयूरैश्चभरैश्चैव हरिणै रुरुभिस्तथा।  
वराहैर्गवयैश्चैव महिषैश्च समावृतान् ॥  
नदीजालसमाकीर्णान्नानापक्षियुतान्बहून्।  
नानाविधमृगैर्जुष्टांश्चारणैश्चोपशोभितान्।  
समदैश्च्यशि विहगैः उपैरन्वितांस्तथा ॥  
तेऽवतीर्य बहून्देशानुत्तरांश्च कुरूनपि।  
ददृशुर्विविधाश्चर्यं कैलासं पर्वतोत्तमम् ॥  
तस्याभ्याशे तु ददृशुर्नरनारायणाश्रमम्।  
उपेतं पादपैर्दिव्यैः सदापुष्पफलोपगैः ॥  
ददृशुस्तां च बदरीं वृत्तस्कन्धां मनोरमाम्।  
स्निग्धामविरलच्छायां श्रिया परमया युताम् ॥  
पत्रैः स्निग्धैरविरलैरुपेतां मृदुभिः शुभाम्।  
विशालशाखां विस्तीर्णामतिद्युतिसमन्विताम् ॥  
फलैरुपचितैर्दिव्यैराचितां स्वादुभिर्भृशम्।  
मधुस्रवैः सदा दिव्यां महर्षिगणसेविताम्।  
मदप्रमुदितैर्नित्यं नानाद्विजगणैर्युताम् ॥  
अदंशमशके देशे बहुमूलफलोदके।  
नीलशाद्वलसञ्छन्ने देवगन्धर्वसेविते ॥  
सुभूमिभागविशदे स्वभावविदिते शुभे।  
जातां हिममृदुस्पर्शे देशेऽपहतकण्टके ॥  
तामुपेत्य महात्मानः सह तैर्ब्राह्मणर्षभैः।  
अवतेरुस्ततः सर्वे राक्षसस्कन्धतः शनैः ॥  
ततस्तमाश्रमं पुण्यं नरनारायणाश्रितम्।  
ददृशुः पाण्डवा राजन्सहिता द्विजपुङ्गवैः ॥  
तमसा रहितं पुण्यमनामृष्टं रवेः करैः।  
क्षुत्तृट्शीतोष्णदोषैश्च वर्जितं शोकनाशनम् ॥  
महर्षिगणसम्बाधं ब्राह्म्या लक्ष्म्या समन्वितम्।  
दुष्प्रवेशं महाराज नरैर्धर्मबहिष्कृतैः ॥  
बलिहोमार्चितं दिव्यं सुसम्मृष्टानुलेपनम्।  
दिव्यपुष्पोपहारैश्च सर्वतोऽभिविराजितम् ॥  
विशालैरग्निशरणैः स्रुग्भाण्डैराचितं शुभैः।  
महद्भिस्तोयकलशैः कठिनैश्चोपशोभितम् ॥  
शरण्यं सर्वभूतानां ब्रह्मघोपनिनादितम्।  
दिव्यमाश्रयणीयं तमाश्रमं श्रमनाशनम्।  
श्रिया युतमनिर्देश्यं देववर्योपशोभितम् ॥  
फलमूलाशनैर्दान्तैश्चारुकृष्णाजिनाम्बरैः।  
सूर्यवैश्वानरसमैस्तपसा भावितात्मभिः ॥  
महर्षिभिर्मोक्षपरैर्यतिभिर्नियतेन्द्रियैः।  
ब्रह्मभूतैर्महाभागैरुपेतं ब्रह्मवादिभिः ॥  
सोऽभ्यगच्छन्महातेजास्तानृषीन्नियतः शुचिः।  
भ्रातृभिः सहितो धीमान्धर्मपुत्रो युधिष्ठिरः ॥  
दिव्यज्ञानोपपन्नास्ते दृष्ट्वा प्राप्तं युधिष्ठिरम्।  
अभ्यगच्छन्त सुप्रीता दिव्या देवमहर्षयः।  
प्रीतास्ते तस्य सत्कारं विधिना पावकापमाः।  
उपाजह्रुश्च सलिलं पुष्पमूलफलं शुचि ॥  
स तैः प्रीत्याऽथ सत्कारमुपनीतं महर्षिभिः।  
प्रयतः प्रतिगृह्याथ धर्मराजो युधिष्ठिरः ॥  
तं शक्रसदनप्रख्यं दिव्यगन्धं मनोरमम्।  
प्रीतः स्वर्गोपमं पुण्यं पाण्डवः सह कृष्णया ॥  
रविवेश शोभया युक्तं भ्रातृभिश्च सहानघ।  
ब्राह्मणैर्वेदवेदाङ्गपारगैश्च सहार्चितः ॥  
तत्रापश्यत्स धर्मात्मा देवदेवर्पिपूजितम्।  
नरनारायणस्थानं भागीरथ्योपशोभितम् ॥  
तस्मिन्मधृस्रवफलां ब्रह्मर्षिगणभाविनीम्।  
वदरीं तामुपाश्रित्य पाण्डवो भ्रातृभिः सह ॥  
मुदा युक्ता महात्मानो रेमिरे तत्र ते तदा।  
आलोकयन्तो मैनाकं नानाद्विजगणायुतम्।  
हिरण्यशिखरं चैव मध्ये विन्दुसरः शिवम् ॥  
भागीरथीं सुतीर्थां च शीतामलजलां शिवाम्।  
मणिप्रवालप्रस्तारां पादपैरुषशोभिताम् ॥  
दिव्यपुष्पसमाकीर्णां मनःप्रीतिविवर्धनीम्।  
वीक्षमाणा महात्मानो विजह्रुस्तत्र पाण्डवाः ॥  
तस्मिन्देवर्षिचरिते देशे परमदुर्गमे।  
भागीरथीपुण्यजलेतर्पयाञ्चक्रिरे पितॄन्।  
देवानृषींश्च कौन्तेयाः परमं शौचमास्थिताः ॥  
तत्र ते तर्पयन्तश्च जपन्तश्च कुरूद्वहाः।  
ब्राह्मणैः सहिता वीरा ह्यवसन्पुरुपर्षभाः ॥  
कृष्णायास्तत्रपशय्न्तः क्रीडितान्यमरप्रभाः।  
विचित्राणि नरव्याघ्रा रेमिरे तत्र पाण्डवाः ॥  
इति श्रीमन्महाभारते अरण्यपर्वणि तीर्थयात्रापर्वणि सप्तचत्वारिंशदधिकशततमोऽध्यायः ॥147॥  

## टिप्पणयः

वक्ष्यन्ति वहनं करिष्यन्ति ॥  
रत्नाकरैः आसमन्तात् युतान् ॥  
अभ्याशे समीपे ॥  
स्वभावत एव विशेषेण रहिते स्वभावविहिते।  
जातां बदरीम् ॥  
अग्निशरणैः अग्न्यगारैः।  
आचितं व्याप्तम्।  
कठिनैः शिक्यैः करण्डैर्वा ॥  
सत्कारं चक्रुरिति शेषः ॥  
सीतां विमलपङ्कजाम् इति झ. पाठः।  
सीतां नामतः।  
प्रस्तारः सोपानपादगणादिरूपः।  
षट्ट इत्यर्थः ॥  

###### अरण्यपर्व \- अध्याय 148

### ॥  
श्रीः ॥  

## 3.148. अध्यायः 148

## विषयाः

दाचन पाञ्चाल्या भीमसन्निधाने वाय्वानीताद्भुतसौगन्धिकपुष्पदर्शनम् ॥1॥  
तया तादृशबहुपुष्पानयनं प्रार्थितेन भीमेन तदर्थं गमनम् ॥2॥  
भीमस्य मध्येमार्ग स्वमार्गनिरोधकेन हनुमता सह संवादः ॥3॥  

## पाठः



वैशम्पायन उवाच।  

तत्र ते पुरुषव्याघ्राः परमं शौचमास्थिताः।  
षड्रात्रमवसन्वीरा धनञ्जयदिदृक्षया ॥  
तस्मिन्विहरमाणाश्च रममाणाश्च पाण्डवाः।  
मनोज्ञे काननवरे सर्व भूतमनोरमे ॥  
पादपैः पुष्पविकचैः फलभारावनामितैः।  
शोभितः पर्वतो रम्यः पुंस्कोकिलकुलाकुलैः।  
स्निग्धपत्रैरविरलैः शीतच्छायैर्मनोरमैः ॥  
सरांसि च विचित्राणि प्रसन्नसलिलानि च।  
कमलैः सोत्पलैस्तत्रभ्राजमानानि सर्वशः।  
पश्यन्तश्चारुरूपाणइ रेमिरे तत्र पाण्डवाः ॥  
पुण्यगन्धः सुखस्पर्शो ववौ तत्र समीरणः।  
ह्लादयन्पाण्डवान्सर्बान्सकृष्णान्सद्विजर्षभान् ॥  
ततः पूर्वोत्तरे वायुः प्लवमानो यदृच्छया।  
सहस्रपत्रमर्काभं दिव्यं पद्ममुपाहरत् ॥  
तदवैक्षत पाञ्चाली दिव्यगन्धं मनोरमम्।  
अनिलेनाहृतम्भूमौ पतितं जलजं शुचि ॥  
तच्छुभा शुभमासाद्य सौगन्धिकमनुत्तमम्।  
अतीव मुदिता राजन्भीमसेनमथाब्रवीत् ॥  
पश्य दिव्यं सुरुचिरं भीम पुष्पमनुत्तमम्।  
गन्धसंस्थानसम्पन्नं मनसो मम नन्दनम् ॥  
इदं च धर्मराजाय प्रदास्यामि परन्तप।  
`गृह्यापराणि पुष्पाणि बहूनि पुरुषर्षभ'।  
हरेरिदं मे कामाय काम्यके पुनराश्रमे ॥  
यदि तेऽहं प्रिया पार्थ बहूनीमान्युपाहर।  
तान्यहं नेतुमिच्छामि काम्यकं पुनराश्रमम् ॥  
एवमुक्त्वा तु पाञ्चली भीमसेनमनिन्दिता।  
जगाम पुष्पमादाय धर्मराजाय तत्तदा ॥  
अभिप्रायं तु विज्ञाय महिष्याः पुरुषर्षभः।  
प्रियायाः प्रियकामः स प्रायाद्भीमो महाबलः ॥  
वातं तमेवाभिमुखो यतस्तत्पुष्पमागतम्।  
आजिहीर्षुर्जगामाशु सपुष्पाण्यपराण्यपि ॥  
रुक्मपृष्ठं धनुर्गृह्य शरांश्चाशीविषोपमान्।  
मृगराडिव सङ्क्रुद्धः प्रभिन्न इव कुञ्जरः।  
\[ददृशुः सर्वभूतानि महाबाणधनुर्धरम् ॥  
न ग्लानिर्न च वैक्लब्यं न भयं न च सम्भ्रमः।  
कदाचिज्जुषते पार्थमात्मजं मातरिश्वनः ॥\]  
द्रौपद्याः प्रियमन्विच्छन्स बाहुबलमाश्रितः।  
व्यपेतभयसमोहः शैलमभ्यपतद्बली ॥  
स तं द्रुमलतागुल्मच्छन्नं नीलशिलातलम्।  
गिरिं चचारारिहरः किन्नराचरितं शुभम् ॥  
नानावर्णधरैश्चित्रं धातुद्रुममृगाण्डजैः।  
सर्वभूषणसम्पूर्णं भूमेर्भुजमिवोच्छ्रितम् ॥  
सर्वर्तुरमणीयेषु गन्धमादनसानुषु।  
सक्तचक्षुरभिप्रायान्हृदयेनानुचिन्तयन् ॥  
पुंस्कोकिलनिनादेषु षट्पदाचरितेषु च।  
बद्धश्रोत्रमनश्चक्षुर्जगामामितविक्रमः ॥  
आजिघ्रन्स महातेजाः सर्वर्तुकुसुमोद्भवम्।  
गन्धमुद्धतमुद्दामो वने मत्त इव द्विपः ॥  
वीज्यमानः सुपुण्येन नानाकुसुमगन्धिना।  
पितुः संस्पर्शशीतेन गन्धमादनवायुना ॥  
ह्रियमाणश्रमः पित्रा सम्प्रहृष्टतनूरुहः ॥  
स यक्षगन्धर्वसुरब्रह्मर्षिगणसेवितम्।  
विलोकयामास तदा पुष्पहेतोररिन्दमः ॥  
विषमच्छदैरचितैरनुलिप्त इवाङ्गुलैः।  
विमलैर्धातुविच्छेदैः काञ्चनाञ्जनराजतैः ॥  
सपक्षमिव नृत्यन्तं पार्श्वलग्नैः पयोधरैः।  
मुक्ताहारैरिव चितं च्युतैः प्रस्रवणोदकैः ॥  
अभिरामदरीकुञ्जनिर्झरोदककन्दरम्।  
अप्सरोनूपुररवैः प्रनृत्तवरबर्हिणम् ॥  
दिग्वारणविषाणाग्रैर्घृष्टोपलशिलातलम्।  
स्रस्तांशुकमिवाश्रोभ्यैर्निम्नगानिःसृतैर्जलैः ॥  
सशष्पकबलैः स्वस्थैरदूरपरिवर्तिभिः।  
भयानभिक्षज्ञैर्हरिणैः कौतूहलनिरीक्षितः ॥  
चालयानः स्ववेगेन लताजालान्यनेकशः।  
आक्रीडमानः कौन्तेयः श्रीमान्वायुसुतो ययौ ॥  
प्रियामनोरथं कर्तुमुद्यतश्चारुलोचनः।  
प्रांशुः कनकवर्णाभः सिंहसंहननो युवा ॥  
मत्तवारणविक्रन्तो मत्तवारणवेगवान्।  
मत्तवारणताम्राक्षो मत्तवारणवारणः ॥  
प्रियपार्श्वोपविष्टाभिर्वायवृत्ताभिर्विचेष्टितैः।  
यक्षगन्धर्वयोषाभिरदृश्याभिर्निरीक्षितः ॥  
नवावतारं रूपस् विक्रीडन्निव पाण्डवः।  
चचार रमणीयेषु गन्धमादनसानुषु ॥  
संस्मरन्विविधान्क्लेशान्दुर्योधनकृतान्बहून्।  
द्रौपद्या वनवासिन्याः प्रियं कर्तुं समुद्यतः ॥  
सोऽचिन्तयत्तथा पार्थे मयि त्वतिविलम्बिते।  
पुष्पहेतोः कथं त्वार्यः करिष्यति युधिष्ठिरः ॥  
स्नेहान्नरवरो नूनमविश्वासाद्बलस्य च।  
नकुलं सहदेवं च न मोक्ष्यति युधिष्ठिरः ॥  
कथं नु कुसुमावाप्तिः स्याच्छीघ्रमिति चिन्तयन्।  
प्रतस्थे नरशार्दूलः पक्षिराडिव वेगितः ॥  
\[सज्जमानमनोदृष्टिः फुल्लेषु गिरिसानुषु।  
द्रौपदीवाक्यपाथेयो भीमः शीघ्रतरं ययौ ॥\]  
कम्पयन्मेदिनीं पद्भ्यां निर्घात इव पर्वसु।  
त्रासयन्गजयूथानि वातरंहा वृकोदरः ॥  
सिंहव्याघ्रमृगांश्चैव मर्दयानो महाबलः।  
उन्मूलयन्महावृक्षान्पोथयंश्चोरसा बली ॥  
लतावल्लीश्च वेगेन विकर्षन्पाण्डुनन्दनः।  
उपर्युपरि शैलाग्रमारुरुक्षुरिव द्विपः ॥  
जलावलम्बोऽतिभृशं सविद्युदिव तोयदः।  
`व्यनदत्स महानादं भीमसेनो महाबलः ॥  
तेन शब्देन महता भीमस्य प्रतिबोधिताः।  
गुहां सन्तत्यजुर्व्याघ्रा निलिल्युर्वनवासिनः ॥  
समुत्पेतुः खगास्त्रस्ता मृगयूथानि दुद्रुवुः।  
ऋक्षाश्चोत्ससृजर्वृक्षांस्तत्यजुर्हरयो गुहाम्।  
व्यजृम्भन्त महासिंहा महिषाश्च वनेचराः ॥  
तेन वित्रासिता नागाः करेणुपरिवारिताः।  
तद्वनं सम्परित्यज्य जग्मुरन्यन्महावनम् ॥  
वराहमृगसङ्घाश्च महिषाश्च वनेचराः।  
व्याघ्रगोमायुसङ्घाश्च प्रणेदुर्गवयैः सह ॥  
रथाङ्गसाह्वदात्यूहा हंसकारण्डवप्लवाः।  
शुकाः पारावताः कौञ्चा विसञ्ज्ञा भेजिरे दिशः ॥  
तथाऽन्ये दर्पिता नागाः करेणुशरपीडिताः।  
सिंहव्याघ्राश्च सङ्क्रुद्धा भीमसेनमथाद्रवन् ॥  
शकृन्मूत्रं च मुञ्चाना भयविभ्रान्तमानसाः।  
व्यादितास्या महारौद्र व्यनदन्भीषणान्रवान् ॥  
ततो वायुसुतः क्रोधात्स्वबाहुबलमाश्रितः।  
गजेनान्यान्गजान्श्रीमान्सिंहं सिंहेन वा विभुः।  
तलप्रहारैरन्यांश्च व्यहनत्पाण्डवो बली ॥  
ते वध्यमाना भीमेन सिंहव्याघ्रतरक्षवः।  
भयाद्विससृजुर्भीमं शकृन्मूत्रं च सुस्रुवुः ॥  
प्रविवेश ततः क्षिप्रं तानपास्य महाबलः।  
वनं पाण्डुसुतः श्रीमाञ्शब्देनापूरयन्दिशः ॥  
अथापश्यन्महाबाहुर्गनधमादनसानुषु।  
सुरम्यं कदलीषणअडं बहुयोजनविस्तृतम् ॥  
तमभ्यगच्छद्वेगेन क्षोभयिष्यन्महाबलः।  
महागज इवास्रावी प्रभञ्जन्विविधान्द्रुमान् ॥  
उत्पाट्य कदलीस्तम्भान्बहुतालसमुच्छ्रयान्।  
चिक्षेप तरसा भीमः समन्ताद्बलिनां वरः।  
विमर्दन्सुमहातेजा नृसिंह इव दर्पितः ॥  
ततः सन्न्यपतंस्तत्रसुबहूनि महान्ति च।  
रुरुवारणयूथानि महिषाश्च जलाश्रयाः ॥  
`प्रविवेश ततः क्षिप्रं तानपास्य महाबलः।  
वनं पाण्डुसुतः श्रीमान्नादेनापूरयन्दिशः' ॥  
तेन शब्देन चैवाथ भीमसेनरवेण च।  
वनान्तरगताश्चापि वित्रेसुर्मृहपक्षिः ॥  
तस्मिननथ प्रवृत्ते तु सङ्क्षोभे मृगपक्षिणाम्।  
जलार्द्रपक्षा विहगाः समुत्पेतुः सहस्रशः ॥  
तानौदकान्पक्षिगणान्निरीक्ष्य भरतर्षभः।  
तानेवानुसरन्रम्यं ददर्श सुमहत्सरः ॥  
काञ्चनैः कदलीषण्डैर्मन्दमारुतकम्पितैः।  
वीज्यमानमिवाक्षोभ्यं तीरात्तीरविसर्पिभिः ॥  
तत्सरोऽथावतीर्याशु प्रभूतनलिनोत्पलम्।  
महागज इवोद्दामश्चिक्रीड बलवद्बली ॥  
विक्रीड्यतस्मिन्रुचिरमुत्ततारामितद्युतिः।  
`क्षोभयन्सलिलं भीमः प्रभिन्न इववारणः' ॥  
ततो जगाहे वेगेन तद्वनं बहुपादपम्।  
दध्मौ च शङ्खं स्वनवत्सर्वप्राणेन पाण्डवः।  
\[आस्फोटयच्च बलवान्भीमः सन्नादयन्दिशः ॥\]  
तस्य शङ्खस्य शब्दन भीमसेनरवेण च।  
बाहुशब्दन चोग्रेण नदन्तीव गिरेर्गुहाः ॥  
तं वज्रनिष्पेषसममास्फोटितमहारवम्।  
श्रुत्वा शैलगुहासुप्तैः सिंहैर्मुक्तो महास्वनः ॥  
सिंहनादभयत्रस्तैः कुञ्जरैरपि भारत।  
मुक्तो विरावः सुमहान्पर्वतो येन पूरितः ॥  
तं तु नादं ततः श्रुत्वा सुप्तो वानरपुङ्गवः।  
\[भ्रातरं भीमसेनं तु विज्ञाय हनुमान्कपिः ॥  
दिवङ्गमं रुरोधाथ मार्गं भीमस्य कारणात्।  
अनेन हि पथा मा वै गच्छेदिति विचार्य सः ॥  
आस्त एकायने मार्गे कदलीषण्डमण्डिते।  
भ्रातुर्भीमस्य रक्षार्थं तं मार्गमवरुध्य वै ॥  
माऽत्र प्राप्स्यति शापं वा धर्षणां वेति पाण्डवः।  
कदलीषण्डमध्यस्थो ह्येवं सञ्चिन्त्य वानरः ॥  
प्राजृम्भत महाकायो हनूमान्नाम वानरः।  
कदलीषण्डमध्यस्थो निद्रावशगतस्तदा ॥  
`तेन शब्देन महता व्यबुध्यत महाकपिः'।  
जृम्भमाणः सुविपुलं शक्रध्वजमिवोच्छ्रितम्।  
आस्फोटयच्चलाङ्गूलमिन्द्राशनिसमस्वनम् ॥  
तस्य लाङ्गूलनिनदं पर्वतः सुगुहामुखैः।  
उद्गारमिव गौर्नर्दन्नुत्ससर्ज समन्ततः ॥  
लाङ्गूलास्फोटशब्दाच्च चलितः स महागिरिः।  
विघूर्णमानशिखरः समन्तात्पर्यशीर्यत ॥  
स लाङ्गूलरवस्तस्य मत्तवारणनिस्वनम्।  
अन्तर्धायविचित्रेषु चचार गिरिसानुषु ॥  
स भीमसेनस्तच्छ्रुत्वा सम्प्रहृष्टतनूरुहः।  
शब्दप्रभवमन्विच्छंश्चचार कदलीवनम् ॥  
कदलीवनमध्यस्थमथ पीने शिलातले।  
ददर्श सुमहाबाहुर्वानराधिपतिं तदा ॥  
विद्युत्सम्पातदुष्प्रेक्षं विद्युत्सम्पातपिङ्गलम्।  
विद्युत्सम्पातनिनदं विद्युत्सम्पातचञ्चलम् ॥  
बाहुस्वस्तिकविन्यस्तपीनवृत्तशिरोधरम्।  
स्कन्धभूयिष्ठकायत्वात्तनुमध्यकटीतटम् ॥  
किञ्चिच्चाभुग्नशीर्षेण दीर्घरोमाञ्चितेन च।  
लाङ्गूलेनोर्ध्वगतिना ध्वजेनेव विराजितम् ॥  
ह्रस्वौष्ठं ताम्रजिह्वास्यं रक्तकर्णं चलद्धुवम्।  
अपश्यद्वदनं तस्य रश्मिवन्तमिवोडुपम् ॥  
वदनाभ्यन्तरगतैः शुक्लैर्दन्तैरलङ्कृतम्।  
केसरोत्करसम्मिश्रमशोकानामिवोत्करम् ॥  
हिरण्मयीनां मध्यस्थं कदलीनां महाद्युतिम्।  
दीप्यमानेन वपुषा स्वर्चिष्मन्तमिवानलम्।  
निरीक्षन्तमपत्रस्तं लोचनैर्मधुपिङ्गलैः ॥  
तं वानरवरं धीमानतिकायं महाबलम्।  
स्वर्गपन्थानमावृत्य हिमवन्तमिव स्तितम् ॥  
दृष्ट्वा चैनं महाबाहुरेकं तस्मिन्महावने।  
अथोपसृत्यतरसा भीमो भीमपराक्रमः ॥  
सिंहनादं चकारोग्रं वज्राशनिसमं बली।  
तेन शब्देन भीमस्य वित्रेसुर्मृगपक्षिणः ॥  
हनूमांश्च महासत्व ईषदुन्मील्य लोचने।  
दृष्ट्वा तमथ सावज्ञं लोचनैर्मधुपिङ्गलैः ॥  
`ततः पवनजः श्रीमानन्तिकस्थं महौजसम्'।  
स्मितेन चैनमासाद्यहनूमानिदमब्रवीत् ॥  
किमर्थं सरुजस्तेऽहं सुखसुप्तः प्रबोधितः।  
ननु नाम त्वया कार्या दया भूतेषु जानता ॥  
वयं धर्मं न जानीमस्तिर्यग्योनिमुपाश्रिताः।  
नरास्तु बुद्धिसम्पन्ना दयां कुर्वन्ति जन्तुषु ॥  
क्रूरेषु कर्मसु कथं देहवाक्चित्तदूषिषु।  
धर्मघातिषु सज्जन्ते बुद्दिमन्तो भवद्विधाः ॥  
न त्वं धर्मं विजानासि वृद्धा नोपासितास्त्वया।  
अल्पबुद्धितया बाल्यादुत्सादयसि यन्मृगान् ॥  
ब्रूहि कस्त्वं किमर्थं वा किमिदं वनमागतः।  
वर्जितं मानुषैर्भावैस्तथैव पुरुषैरपि ॥  
क्व च त्वयाऽद्यगन्तव्यं प्रब्रूहि पुरुषर्षभ।  
अतः परमगम्योऽयं पर्वतः सुदुरारुहः ॥  
विना सिद्धगतिं वीर गतिरत्र न विद्यते।  
\[देवलोकस्य मार्गोऽयमगम्यो मानुषैः सदा\] ॥  
कारुण्यात्त्वामहं वीर वारयामि निबोध मे।  
नातः परं त्वया शक्यं गन्तुमाश्वसिहि प्रभो ॥  
स्वागतं सर्वथैवेह तवाद्य मनुजर्षभ।  
इमान्यमृतकल्पानि मूलानि च फलानि च ॥  
भक्षयित्वा निवर्तस्व मा वृथा प्राप्स्यसे वधम्।  
ग्राह्यं यदि वचो मह्यं हितं मनुजपुङ्गव ॥  
इति श्रीमन्महाभारेत अरण्यपर्वणि तीर्थयात्रापर्वणि अष्टचत्वारिंशदधिकशततमोऽध्यायः ॥248॥  

## टिप्पणयः

पुष्पविकचैर्विकसितकुसुमैः ॥  
पूर्वोत्तरे ऐशानकोणे ॥  
सौगन्धिकं पद्मजातिभेदः ॥  
संस्थानमाकारः ॥  
हरेः आहर।  
इदमे तज्जातीयम् ॥  
प्रभिन्नो मत्तः ॥  
मातरिश्वनो वायोः ॥  
पितुर्यथा पुत्रस्पर्शः शीतस्तादृक् स्पर्शवता वायुनेत्यर्थः ॥  
पित्रा वायुना ॥  
धातुविच्छेदैर्धातुभेदैः।  
अङ्गुलैरिव विषमच्छदैः सप्तपर्णादिभिर्नानाधातुरञ्जितपत्रैः।  
आञ्जनेति कृष्णधातुग्रहणम्।  
पीतकृष्णश्वेतधातुभिरित्यर्थः ॥  
पयोधरैर्मेघैः ॥  
दरी बिलगृहम्।  
कदरं महाप्रपातः ॥  
विषाणाग्रैर्दन्ताग्रैः।  
शिलाः समपाषाणाः शयनासनयोग्याः।  
उपलास्तदन्ये ॥  
शष्पं बालतृणम्।  
कबलो ग्रासस्तद्युक्तैः ॥  
वारणानामपि वारणः निवारकः सङ्ग्रामादौ ॥  
विचेष्टितैर्व्यावृत्ताभिः निश्चेष्टाभिरेकाग्राभिरित्यर्थः ॥  
रूपस्य सौन्दर्यस्य ॥  
निर्घात उत्पातः।  
पर्वसु उत्सवेषु ॥  
पोथयन् मर्दयन् ॥  
लता भूचरा।  
बल्ली वृक्षचरेति भेदः ॥  
रथाङ्गसाह्वाः चक्रसमाननामानश्चक्रवाका इतियावत्।  
दात्यूहः मयूरश्चातको वा ॥  
करेणुशरेण हस्तिनीकृतेवोत्तेजनेन पीजिताः।  
शरस्तूतेजने वाणे इतिभेदिनी ॥  
आस्त्रावी मत्तः ॥  
नलिनोत्पलं पद्मपुष्पम् ॥  
आस्फोटितं बाहुधातः ॥  
दिवंरामं मार्गं स्वर्गमार्गम् ॥  
एकायने अतिसङ्कुचिते ॥  
उद्गारं रप्रतिशब्दं गौरिव उत्ससर्ज ॥  
बाहोः स्वस्तिकं चतुरश्रं मूलं अंस इति यावत् तत्र न्यस्तकधरमित्यर्थः।  
तत्र हेतुः स्कन्धेति।  
विपुलांसत्वादित्यर्थः ॥  
उडुपं चन्द्रम् ॥  
अशोकानामशोकपुष्पाणाम् ॥  
सरुजः सपीडः।  
ते स्वया ॥  
आश्वसिहि विश्वासं कुरु ॥  
मह्यं मम ॥  

###### अरण्यपर्व \- अध्याय 149

### ॥  
श्रीः ॥  

## 3.149. अध्यायः 149

## विषयाः

भीमेन स्वमार्गादपसरणं चोदितेन हनुमता तम्प्रति अपसरणे स्वस्याशक्तिकथनपूर्वकं स्वबालोद्धरणेन गमनचोदना ॥1॥  
प्रयतनेऽपि पुच्छचालनेऽप्यसमर्थेन भीमेन तम्प्रति तत्प्रभवादिप्रश्नः ॥2॥  
हनुमता स्वप्रभवादिकथनपूर्वकं रामकथकथनारम्भः ॥3॥  

## पाठः



वैशम्पायन उवाच।  

एतच्छ्रुत्वा वचस्तस्य वानरेन्द्रस्य धीमतः।  
भीमसेनस्तदा वीरः प्रोवाचामितविक्रमः ॥  


भीम उवाच।  

को भवान्किन्निमित्तं वा वानरं वपुराश्रितः।  
ब्राह्मणानन्तरो वर्णः क्षत्रियस्त्वाऽनुपृच्छति ॥  
कौरवः सोमवंशीयः कुन्त्या गर्भेण धारितः।  
पाण्डवो वायुतनयो भीमसेन इति श्रुतः ॥  
स वाक्यं भीमसेनस्य स्मितेन प्रतिगृह्य तत्।  
हनुमान्वायुतनयो वायुपुत्रमभाषत ॥  
वानरोऽहं न ते मार्गं प्रदास्यामि यथोप्सितम्।  
साधु गच्छ निवर्तस्व मा त्वं प्राप्स्यसि वैशसम् ॥  


भीमसेन उवाच।  

वैशसं वाऽस्तु यद्वान्यन्न त्वां रपृच्चामि वानर।  
प्रयच्छ मार्गमुत्तिष्ठ मा मत्तः प्राप्स्यसे व्यथाम् ॥  


हनूमानुवाच।  

नास्ति शक्तिर्ममोत्थातुं जरया क्लेशितो ह्यहम्।  
यद्यवश्यं प्रयातव्यं लङ्घयित्वा प्रयाहि माम् ॥  


भीम उवाच।  

निर्गुणः परमात्मा तु देहं ते व्याप्य तिष्ठते।  
तमहं ज्ञानविज्ञेयं नावमन्ये न लङ्घये ॥  
यद्यागमैर्न विद्यां च तमहं भूतभावनम्।  
क्रमेयं त्वां गिरिं चैव हनीमानिव सागरम् ॥  


हनूमानुवाच।  

क एष हनुमान्नाम सागरो येन लङ्घितः।  
पृच्चामि त्वां नरश्रेष्ठ कथ्यतां यदि शक्यते ॥  


भीम उवाच।  

भ्राता मम गुणश्लाघ्यो बुद्धिसत्वबलान्वितः।  
रामायणेऽतिविख्यातः श्रीमान्वानरपुङ्गवः ॥  
रामपत्नीकृते येन शतयोजनविस्तृतः।  
सागरः प्लवगेन्द्रेण क्रमेणैकेन लङ्घितः ॥  
स मे भ्राता महावीर्यस्तुल्योऽहं तस् तेजसा।  
बले पराक्रमे युद्धे शक्तोऽहं तव निग्रहे ॥  
`इमं देशमनुप्राप्तः कारणेनास्मि केनचित्।'  
उत्तिष्ठ देहि मे मार्गं पश्य मे चाद्य पौरुषम्।  
मच्छासनमकुर्वाणं त्वां वा नेष्ये यमक्षयम् ॥  


वैशम्पायन उवाच 
विज्ञाय तं बलोन्मत्तं बाहुवीर्येण दर्पितम्।  
हृदयेनावहस्यैनं हनूमान्वाक्यमब्रवीत् ॥  
प्रसीद नास्ति मे शक्तिरुत्थातुं जरयाऽनघ।  
ममानुकम्पया त्वेतत्पुच्छमुत्सार्य गम्यताम् ॥  


वैशम्पायन उवाच।  

\[एवमुक्ते हनुमता हीनवीर्यपराक्रमम्।  
मनसाऽचिनतयद्भीमः स्वबाहुबलदर्पितः ॥  
पुच्छे प्रगृह्य तरसा हीनवीर्यपराक्रमम्।  
सालोक्यमन्तकस्यैनं नयाम्यद्येह वानरम् ॥\]  
सावज्ञमथ वामेन स्मयञ्जग्राह पाणिना।  
न चाशकच्चालयितुं भीमः पुच्छं महाकपेः ॥  
उच्चिक्षेप पुनर्दोर्भ्यामिन्द्रायुधमिवोच्छ्रितम्।  
नोद्धर्तुमशकद्भीमो दोर्भ्यामपि महाबलः ॥  
उत्क्षिप्तभ्रूर्विवृत्ताक्षः संहतभ्रकुटीमुखः।  
स्विन्नगात्रोऽभवद्भीमो न चोद्धर्तुंशशाक तम् ॥  
यत्नवानपि तु श्रीमाँल्लाङ्गूलोद्धरणे ततः।  
कपेः पार्श्वगतो भीमस्तस्थौ व्रीडडानताननः ॥  
प्रणिपत्य च कौन्तेयः प्राञ्जलिर्वाक्यमब्रवीत्।  
प्रसीद कपिशार्दूल दुरुक्तं क्षम्यतां मम ॥  
सिद्धो वा यदि वा देवो गन्धर्वो वाऽथ गुह्यकः।  
पृष्टः सन्को मया ब्रूहि कस्त्वं वानररूपधृत् ॥  
न चेद्गुह्यं महाबाहो श्रोतव्यं चेद्भवेन्मम।  
शिष्यवत्त्वां तु पृच्छामि उपपन्नोऽस्मि तेऽनघ ॥  


हनूमानुवाच।  

यत्ते मम परिज्ञाने कौतूहलमरिन्दम।  
तत्सर्वमखिलेन त्वं शृणु पाण्डवनन्दन ॥  
अहं केसरिणः क्षेत्रे वायुना जगदायुषा।  
जातः कमलपत्राक्ष हनूमान्नाम वानरः ॥  
सूर्यपुत्रं च सुग्रीवं शक्रपुत्रं च वालिनम्।  
सर्ववानरराजानौ सर्ववानरयूथपाः ॥  
उपतस्थुर्महावीर्या मम चामित्रकर्शन।  
सुग्रीवेणाभवत्प्रीतिरनिलस्याग्निना यथा ॥  
निकृतः स ततो भ्रात्रा कस्मिंश्चित्कारणान्तरे।  
ऋश्यमूके मया सार्धं सुग्रीवो न्यवसच्चिरम् ॥  
अथ दाशरथिर्वीरो रामो नाम महाबलः।  
विष्णुर्मानुषरूपेण चचार वसुधातलम् ॥  
स पितुः प्रियमन्विच्छन्सहभार्यः सहानुजः।  
सधनुर्धन्विनांश्रेष्ठो दण्डकारण्यमाश्रितः ॥  
तस्य भार्या जनस्थानाच्छलेनापहृता बलात्।  
राक्षसेन्द्रेण बलिना रावणेन दुरात्मना ॥  
सुवर्णरत्नचित्रेण मृगरूपेण रक्षसा।  
वञ्चयित्वा नरव्याघ्रं मारीचेन तदाऽनघ ॥  
इति श्रीमन्महाभारते अरण्यपर्वणि तीर्थयात्रापर्वणि एकोनपञ्चाशदधिकशततमोऽध्यायः ॥149॥  

## टिप्पणयः

वैशसं विरोधम् ॥  
भूतभावनं भूतानां वियदादीनां जरायुजादीनां च भावनं रचनं यस्मात्तम् ॥  
क्रमेण पादविक्षेपेन ॥  
एवमुक्ते सति।  
तमित्यध्याहारः।  
तं हीनवीर्यपराक्रमं मनसाऽविन्तयन्मेने ॥  
मम च सुग्रीवेण प्रीतिरभवत् ॥  
निकृतः निरस्तः ॥  

###### अरण्यपर्व \- अध्याय 150

### ॥  
श्रीः ॥  

## 3.150. अध्यायः 150

## विषयाः

हनुमता भीमम्प्रति समग्ररामकथाकथनम् ॥1॥  

## पाठः



हनूमानुवाच।  

हृतदारः सह भ्रात्रा पत्नीं मार्गन्स राघवः।  
दृष्टवाञ्शैलशिखरे सुग्रीवं वानरर्षभम् ॥  
तेन तस्याभवत्सख्यं राघवस्य महात्मनः।  
स हत्वा वालिनं राज्ये सुग्रीवं प्रत्यपादयत् ॥  
स राज्यं प्राप्य सुग्रीवः सीतायाः परिमार्गणे।  
वानरान्प्रेषयामास शतशोऽथ सहस्रशः ॥  
ततो वानरकोटीभिः सहितोऽहं नरर्षभ।  
सीतां मार्गन्महाबाहो प्रस्थितो दक्षिणां दिशम् ॥  
ततः प्रवृत्तिः सीताया गृध्रेण सुमहात्मना।  
सम्पातिना समाख्याता रावणस्य निवेशने ॥  
ततोऽहं कार्यसिद्ध्यर्थं रामस्याक्लिष्टकर्मणः।  
शतयोजनविस्तारमर्णवं सहसा प्लुतः ॥  
अहं स्ववीर्यादुत्तीर्य सागरं मकरालयम्।  
सुतां जनकराजस्य सीतां सुररसुतोपमाम् ॥  
दृष्टवान्भरतश्रेष्ठ रावणस्य निवेशने।  
समेत्य तामहं देवीं वैदेहीं राघवप्रियाम् ॥  
दग्ध्वा लङ्कामशेषेण सादृप्राकारतोरणाम्।  
प्रत्यागतश्चास्य पुनर्नाम तत्रप्रकाश्य वै ॥  
मद्वाक्यं चावधार्याशु रामो राजीवलोचनः।  
अबद्धपूर्वमन्यैश्च बद्ध्वा सेतुं महोदधौ।  
वृतो वानरकोटीभिः समुत्तीर्णो महार्णवम् ॥  
ततो ररामेण वीर्येण हत्वा तान्सर्वराक्षसान्।  
रणे तु राक्षसगणं रावणं लोकरावणम् ॥  
निशाचरेनद्रं हत्वा तु सभ्रातृसुतबान्धवम्।  
राज्येऽभिषिच्य लङ्कायां राक्षसेन्द्रं विभीषणम् ॥  
धार्मिकं भक्तिमन्तं च भक्तानुगतवत्सलः।  
प्रत्याहृत्य ततः सीतां नष्टां वेदश्रुतिं यथा ॥  
तयैव सहितः साध्व्या पत्न्या रामो महायशाः।  
गत्वा ततोऽतित्वरितः स्वां पुरीं रघुनन्दनः।  
अध्यावसत्ततोऽयोध्यामयोध्यां द्विषतां प्रभुः ॥  
ततः प्रतिष्ठितो राज्ये रामो नृपतिसत्तमः।  
वरं मया याचितोऽसौ रामो राजीवलोचनः ॥  
यावद्रामकथेयं ते भवेल्लोकेषु शत्रुहन्।  
तावज्जीवेयमित्येवं तथाऽस्त्विति च सोब्रवीत् ॥  
सीताप्रसादाच्च सदा मामिहस्थमरिन्दम।  
उपतिष्ठन्ति दिव्या हि भोगा भीम यथेप्सिताः ॥  
दशवर्षसहस्राणि दशवर्षशतानि च।  
राज्यं कारितवान्रामस्ततः स्वभवनं गतः ॥  
तदिहाप्सरसस्तात गन्धर्वाश्च सदाऽनघ।  
तस्य वीरस्य चरितं गायन्त्यो रमयन्ति माम् ॥  
अयं च मार्गो मर्त्यानामगम्यः कुरुनन्दन।  
ततोऽहं रुद्धवान्मार्गं तवेमं देवसेवितम् ॥  
`त्वामनेन पथा यान्तं यक्षो वा राक्षसोपि वा'।  
धर्षयेद्वा शपेद्वाऽपि मा कश्चिदिति भारत ॥  
दिव्यो देवपथो ह्येष नात्र गच्छन्ति मानुषाः।  
यदर्थमागतश्चासि अत एव सरश्च तत् ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चाशदधिकशततमोऽध्यायः ॥150॥  

## टिप्पणयः

समेत्य विदित्वा सम्भाषणादिना निश्चित्येत्यर्थः ॥  
अस्य रामस्य।  
तत्र लङ्कायाम् ॥  
अवधार्य निश्चित्य ॥  
लोकरावणं लोकपीडाकरम् ॥  
अयोध्यां योद्धुमशक्याम् ॥  
कारितवान् कृतवान्।  
स्वार्थे णिच्।  
स्वभवनं वैकुण्ठम् ॥  

###### अरण्यपर्व \- अध्याय 151

### ॥  
श्रीः ॥  

## 3.151. अध्यायः 151

## विषयाः

भीमेन जलधिलङ्घनकलिकपृथुरूपप्रदर्शनं प्रार्थितेन हनुमता तम्प्रति एतत्कालिकैस्तात्कालिकरूपस्य दुर्निरीक्षताकथनपूर्वकं कृतादियुगधऱ्मप्रतिपादनम् ॥1॥  

## पाठः



वैशम्पायन उवाच।  

एवमुक्तो महाबाहुर्भीमसेनः प्रतापवान्।  
प्रणिपत्य ततः प्रीत्या भ्रातरं हृष्टमानसः ॥  
उवाच श्लक्ष्णया वाचा हनूमन्तं कपीश्वरम्।  
मत्तो धन्यतरो नास्ति यदार्यं दृष्टवानहम् ॥  
अनुग्रहो मे सुमहांस्तृप्तिश्च तव दर्शनात्।  
एतत्तु कृतमिच्छामि त्वयाऽऽर्येण प्रियं मम ॥  
यत्त्वेतदासीत्प्लवतः सागरं मकरालयम्।  
रूपमप्रतिमं वीर तदिच्छामि नीरीक्षितुम् ॥  
एवं तुष्टो मभिष्यामि श्रद्धास्यामि च ते वचः।  
एवमुक्तः स तेजस्वी प्रहस्य हरिरब्रवीत् ॥  
न तच्छक्यं त्वया द्रष्टुं रूपं नान्येन केनचित्।  
कालावस्था तदा ह्यन्या वर्तते सा न साम्प्रतम्।  
`ततोऽद्य दुष्करं द्रष्टुं मम रूपं नरोत्तम' ॥  
अन्यः कृतयुगे कालश्रेतायां द्वापरे परः।  
अयं प्रध्वंसनः कालो नाद्य तद्रूपमस्ति मे ॥  
भूमिर्नद्यो नगाः शैलाः सिद्धा देवा महर्षयः।  
कालं समनुवर्तन्ते यथा भावा युगेयुगे ॥  
`कालङ्कालं समासाद्य नराणां नरपुङ्गव'।  
बलवर्ष्मप्रभावा हि प्रहीयन्त्युद्भवन्ति च ॥  
तदलं बत तद्रूपं द्रष्टुं कुरुकुलोद्वह।  
युगं समनुवर्तामि कालो हि दुरतिक्रमः ॥  


भीम उवाच।  

युगसङ्ख्यां समाचक्ष्व आचारं च युगेयुगे।  
धर्मकामार्थभावांश्च कर्मवीर्ये भवाभवौ ॥  


हनूमानुवाच।  

कृतं नाम युगं श्रेष्ठं यत्रधर्मः सनातनः।  
कृतमेव न कर्तव्यं तस्मिन्काले युगोत्तमे ॥  
न तत्र धर्माः सीदन्ति क्षीयन्ते न च वै प्रजाः।  
ततः कृतयुगं नाम कालेन गुणतां गतम् ॥  
देवदानवगन्धर्वयक्षराक्षसपन्नगाः।  
नासन्कृतयुगे तात तदा न क्रयविक्रयः ॥  
न सामऋग्यजुर्वर्णाः क्रिया नासीच्च मानवी।  
अभिध्याय फलं तत्र धर्मः सन्न्यास एव च ॥  
न तस्मिन्युगसंसर्गे व्याधयो नेन्द्रियक्षयः।  
नासूया नापि रुदितं न दर्पो नापि वैकृतम् ॥  
न विग्रहः कुतस्तन्द्री न द्वेषो न च पैशुनम्।  
न भयं नापि सन्तापो न चेर्ष्या न च मत्सरः ॥  
ततः परमकं ब्रह्म सा गतिर्योगिनां परा।  
आत्मा च सर्वभूतानां शुक्लो नारायणस्तदा ॥  
ब्राह्मणआः क्षत्रिया वैश्याः शूद्राश्च कृतलक्षणाः।  
कृते युगे समभवन्स्वकर्मनिरताः प्रजाः ॥  
समाश्रयं समाचारं समज्ञानं च केवलम्।  
तदा हि समकर्माणो वर्णा धर्मानवाप्नुवन् ॥  
एकदेवसदायुक्ता एकमन्त्रविधिक्रियाः।  
पृथग्धर्मास्त्वेकवेदा धर्ममेकमनुव्रताः ॥  
चातुराश्रम्ययुक्तेन कर्मणा कालयोगिना।  
अकामफलसंयोगात्प्राप्नुवन्ति परां गतिम् ॥  
आत्मयोगसमायुक्तो धर्मोऽयं कृतलक्षणः।  
कृते युगे चतुष्पादश्चातुर्वर्ण्यस्य शाश्वतः ॥  
`कामः कामयमानेषु ब्राह्मणेषु तिरोहितः'।  
एतत्कृतयुगं नाम त्रैगुण्यपरिवर्जितम् ॥  
त्रेतामपि निबोध त्वं यस्मन्सत्रं प्रवर्तते।  
पादेन ह्रसते धर्मो रक्ततां याति चाच्युतः ॥  
सत्यप्रवृत्ताश्च नराः क्रिया धर्मपरायणाः।  
ततो यज्ञाः प्रवर्तन्ते धर्माश्चविविधाः क्रियाः ॥  
त्रेतायां भावसङ्कल्पाः क्रियादानफलोपगाः।  
प्रचलन्ति न वै धर्मात्तपोदानपरायणाः।  
स्वधर्मस्थाः क्रियावन्तो नरास्त्रेतायुगेऽभवन् ॥  
द्वापरे च युगे धर्मो द्विभागो नः प्रवर्तते।  
विष्णुर्वै पीततां याति चतुर्धा वेद एव च ॥  
ततोऽन्ये च चतुर्वेदास्त्रिवेदाश्च तथा परे।  
द्विवेदाश्चैकवेदाश्चाप्यनृचश्च तथा परे ॥  
एवं शास्त्रेषु भिननेषु बहुधा नीयते क्रिया।  
तपोदानप्रवृत्ता च राजसी भवति प्रजा ॥  
एकवेदस्य चाज्ञानाद्वेदास्ते बहवः कृताः।  
सत्यस्य चेह विभ्रंशात्सत्ये कश्चिदवस्थितः ॥  
सत्यात्प्रच्यवमानानां व्याघयो बहवोऽभवन्।  
कामाश्चोपद्रवाश्चैव तदा वै दैवकारिताः ॥  
यैरर्द्यभानाः सुभृशं तपस्तप्यन्ति मानवाः।  
कामकामाः स्वर्गकामा यज्ञांस्तन्वन्ति चापरे ॥  
एवं द्वापरमासाद्य प्रजाः क्षीयन्त्यधर्मतः।  
पादेनैकेन कौन्तेय धर्मः कलियुगे स्थितः ॥  
तामसं युगमासाद्य कृष्णो भवति केशवः।  
वेदाचाराः प्रशाम्यन्ति धर्मयज्ञक्रियास्तथा ॥  
ईतयो व्याधयस्तन्द्री दोषाः क्रोधादयस्तथा।  
उपद्रवाः प्रवर्तन्ते आधयो व्याधयस्तथा ॥  
युगेष्वावर्तमानेषु धर्मो व्यावर्तते पुनः।  
धर्मे व्यावर्तमाने तु लोको व्यावर्तते पुनः ॥  
लोके क्षीणे क्षयं यानति भावा लोकप्रवर्तकाः।  
युगक्षयकृता धर्माः प्रार्थनानि विकुर्वते ॥  
एतत्कलियुगं नाम अचिराद्यत्प्रवर्तते।  
युगानुवर्तनं त्वेतत्कुर्वन्ति चिरजीविनः ॥  
यच्च ते मत्परिज्ञाने कौतूहलमरिन्दम।  
अनर्थकेषु को भावः पुरुषस्य विजानतः ॥  
एतत्ते सर्वमाख्यातं यन्मां त्वं परिपृच्छसि।  
युगसङ्ख्यां महाबाहो स्वस्ति प्राप्नुहि गम्यताम् ॥  
इति श्रीमन्महाभारते अरण्यपर्वणि तीर्तयात्रापर्वणि एकपञ्चाशदधिकशततमोऽध्यायः ॥151॥  

## टिप्पणयः

एकं तु कृतमिच्छामीति ध. पाठः ॥  
हरिर्वानरः ॥  
वर्ष्म शरीरम् ॥  
भावान् तत्त्वानि।  
कर्म शुभाशुभम्।  
वीर्यं फलोदयपर्यन्तं शक्तिः।  
भवाभवावुत्पत्तिविनाशौ ऐश्वर्यानैश्वर्ये वा ॥  
कृतमेव सर्वे कृतकृत्या एवेत्यर्थः।  
ततएव हेतोः कृतयुगं नाम ॥  
त्रयीधर्मस्य चित्तशुद्ध्यर्थत्वात्तस्याश्च तदानीं स्वभावसिद्धत्वान्न सामादीन्यासन्।  
मानवीक्रिया कृष्याद्यारम्भरूपा।  
किन्तु अभिध्याय फलं सङ्कल्पादेव सर्वं सम्पद्यत इत्यर्थः ॥  
वैकृतं कपटम् ॥  
विग्रहो वैरम्।  
तन्द्री आलस्यम्।  
ईर्ष्या अक्षमा।  
मत्सरः परोत्कर्षासहिष्णुत्वम् ॥  
ततोऽसूयादित्यागात् परमकं परमानन्दात्मकं ब्रह्म प्राप्यत इति शेषः।  
गतिः प्राप्यम्।  
श्वेतरक्तपीतकृष्णरूपाणि क्रमेण कृतादिषु भवन्तीति कृते नारायणः शुक्ल इत्युक्तम् ॥  
यैः व्याधिभिः कामैश्च ॥  
तामसं तमोगुणप्रधानं कलिम् ॥  
ईतयः अतिवृष्ट्यादयः ॥  
व्यावर्तते नश्यति ॥  
भावाः धर्मज्ञानादयः।  
प्रार्थनानि विकुर्वते।  
अन्यत्प्रार्थ्यतेऽन्यत् जायते।  
पौष्टिकमपि कर्म विधिलोपान्नाशकं भवतीति भावः ॥  
चिरजीविनो मादृशा अपि युगानुवर्तिनः कालानुसारिणो भवन्ति ॥  
अनर्थकेषु निष्प्रयोजनेषु।  
भावोऽभिनिवेशः ॥  
स्वस्ति कल्याणम् ॥  

###### अरण्यपर्व \- अध्याय 152

### ॥  
श्रीः ॥  

## 3.152. अध्यायः 152

## विषयाः

हनुमता भीमाय समुद्रतरणकालिकपृथुतरनिजरूपप्रदर्शनपूर्वकं चतुर्वर्णधर्मनिरूपणम् ॥1॥  

## पाठः



भीमसेन उवाच।  

पूर्वरूपमदृष्ट्वा ते न यास्यामि कथञ्चन।  
यदि तेऽहमनुग्राह्यो दर्शयात्मानमात्मना ॥  


वैशम्पायन उवाच।  

एवमुक्तस्तु भीमेन स्मितं कृत्वा प्लवङ्गमः।  
तद्रूपं दर्शयामास यद्वै सागरलङ्घने ॥  
भ्रातुः प्रियमभीप्सन्वै चकार सुमहद्वपुः।  
`तद्रूपं यत्पुरा तस्य बभूवोदधिलङ्घने' ॥  
देहस्तस्य ततोऽतीव वर्धत्यायामविस्तरैः।  
सद्रुमं कदलीषण्डं छादयन्नमितद्युतिः ॥  
गिरिश्चोच्छ्रयमाक्रम्य तस्थौ तत्र च वानरः।  
समुच्छ्रितमहाकायो द्वितीय इव पर्वतः ॥  
ताम्रेक्षणस्तीक्ष्णदंष्ट्रो भृकुटीकृतलोचनः।  
दीर्घं लाङ्गूलमाविध्य दिशो व्याप्य स्थितः कपिः ॥  
तद्रूपं महदालक्ष्यभ्रातुः कौरवनन्दनः।  
विसिष्मिये तदा भीमो जहृषे च पुनः पुनः ॥  
तमर्कमिव तेजोभिः सौवर्णमिव पर्वतम्।  
प्रदीप्तमिव चाकाशं दृष्ट्वा भीमो न्यमीलयत् ॥  
आबभाषे च हनुमान्भीमसेनं स्मयन्निव।  
एतावदिह शक्तस्त्वं द्रुष्टुं रूपं ममानघ ॥  
वर्धेऽहं चाप्यतो भूयो यावन्मे मनसेप्सितम्।  
भीम शत्रुषु चात्यर्थं वर्धते मूर्तिरोजसा ॥  


वैशम्पायन उवाच।  

तदद्भुतं महारौद्रं विन्ध्यपर्वतसन्निभम्।  
दृष्ट्वा हनूमतो वर्ष्म सम्भ्रान्तः पवनात्मजः ॥  
प्रत्युवाच ततो भीमः सम्प्रहृष्टतनूरुहः।  
कृताञ्जलिरदीनात्मा हनूमन्तमवस्थितम् ॥  
दृष्टं प्रमाणं विपुलं शरीरस्यास्य ते विभो।  
संहरस्व महावीर्य स्वयमात्मानमात्मना ॥  
न हि शक्नोमि त्वां द्रष्टुं दिवाकरमिवोदितम्।  
अप्रमेयमनाधृष्यं मैनाकमिव पर्वतम् ॥  
विस्मयश्चैव मे वीर सुमहान्मनसोऽद्य वै।  
यद्रामस्त्वयि पार्श्वश्थे स्वयं रावणमभ्यगात् ॥  
त्वमेव शक्तस्तां लङ्कां सयोधां सहरावणाम्।  
स्वबाहुबलमाश्रित् विनाशयितुमञ्जसा ॥  
न हि ते किञ्चिदप्राप्यं मारुतात्मज विद्यते।  
न चैव तव पर्याप्तो रावयणः सगणो युधि ॥  
एवमुक्तस्तु भीमेन हनूमान्प्लवगोत्तमः।  
प्रत्युवाच ततो वाक्यं स्निग्धगम्भीरया गिरा ॥  
एवमेतन्महाबाहो यथा वदसि भारत।  
भीमसेन न पर्याप्तो ममासौ राक्षसाधमः ॥  
मया तु निहते तस्मिन्रावणे लोककण्टके।  
कीर्तिर्नश्येद्राघवस्य तत एतदुपेक्षितम् ॥  
तेन वीरेण तं हत्वा सगणं राक्षसाधमम्।  
आनीता स्वपुरं सीता कीर्तिश्च स्थापिता नृषु ॥  
तद्गच्छ विपुलप्रज्ञ भ्रातुः प्रियहिते रतः।  
अरिष्टं क्षेममध्वानं वायुना परिरक्षितः ॥  
एष पन्थाः कुरुश्रेष्ठ सौगन्धिकवनाय ते।  
द्रक्ष्यसे धनदोद्यानं रक्षितं यक्षराक्षसैः ॥  
न च ते तरसा कार्यः कुसुमापचयः स्वयम्।  
दैवतानि हि मान्यानि पुरुषेण विशेषतः ॥  
बलिहोमनमस्कारैर्मन्त्रैश्च भरतर्षभ।  
दैवतानि प्रसादं हि भक्त्या कुर्वन्ति भारत ॥  
मा तात साहसं कार्षीः स्वधर्मं परिपालय।  
स्वधर्मस्थापनं धर्मं बुध्यस्वागमयस्व च ॥  
न हि धर्ममविज्ञाय वृद्धाननुपसेव्य च।  
धर्मो वै वेदितुं शक्यो बृहस्पतिसमैरपि ॥  
अधर्मो यत्र धर्माख्यो धर्मश्चाधर्मसञ्ज्ञितः।  
स विज्ञेयो विभागेन यत्रमुह्यन्त्यबुद्धयः ॥  
आचारसम्भवो धर्मो धर्माद्वेदाः समुत्थिताः।  
वेदैर्यज्ञाः समुत्पन्ना यज्ञैर्देवाः प्रतिष्ठिताः ॥  
वेदाचारविधानोक्तैर्यज्ञैर्धार्यन्ति देवताः।  
बृहस्पत्युशनःप्रोक्तैर्नयैर्धार्यन्ति मानवाः ॥  
बल्याकरवणिज्याभिः कृष्यर्थैर्योनिपोषणैः।  
वार्तया धार्यते सर्वं धर्मैरेतैर्द्विजातिभिः ॥  
त्रयी वार्ता दण्डनीतिस्तिस्रो विद्या विजानताम्।  
ताभिः सम्यक्प्रवृत्ताभिर्लोकयात्रा विधीयते ॥  
सा चेद्धर्मकृता न स्यात्रयीधर्ममृते भुवि।  
दण्डनीतिमृतेचापि निर्मर्यादमिदं भवेत् ॥  
वार्ताधर्मे ह्यवर्तिन्यो विनश्येयुरिमाः प्रजाः।  
सुप्रवृत्तैस्त्रिभिर्ह्येतैर्धर्मैः सूयन्ति वै प्रजाः ॥  
द्विजानाममृतं धर्मो ह्येकश्चैवैकवर्णकः।  
यज्ञाध्ययनदानानि त्रयः साधारणाः स्मृताः ॥  
याजनाध्यापने चोभे ब्राह्मणानां परिग्रहः।  
पालनं क्षत्रियाणां वै वैश्यधर्मश्च पोषणम् ॥  
शुश्रूषा च द्विजातीनां शूद्राणआं धर्म उच्यते।  
भैक्षहोमव्रतैर्हीनास्तथैव गुरुवासिताः ॥  
क्षत्रधर्मोऽत्रकौन्तेय तव धर्मोऽत्र रक्षणम्।  
स्वधर्मं प्रतिपद्यस्व विनीतो नियतेन्द्रियः ॥  
वृद्धैः सम्मन्त्र्य सद्भिश्च बुद्धिमद्भिः श्रुतान्वितैः।  
आस्थितः शास्तिदण्डेन व्यसनी परिभूयते ॥  
निग्रहानुग्रहैः सम्यग्यदा नेता प्रवर्तते।  
तदा भवन्ति लोकस्य मर्यादाः सुव्यवस्थिताः ॥  
तस्माद्देशे च दुर्गे च शत्रुमित्रबलेषु च।  
नित्यं चारेण बोद्धव्यं स्थानं वृद्धिः क्षयस्तथा ॥  
राज्ञामुपायश्चारश्च बुद्धिमन्त्रपराक्रमाः।  
निग्रहप्रग्रहौ चैव दाक्ष्यं वै कार्यसाधकम् ॥  
साम्ना दानेन भेदेन दण्डेनोपेक्षणेन च।  
साधनीयानि कार्याणि समासव्यासयोगतः ॥  
मन्त्रमूला नयाः सर्वेचाराश्च भरतर्षभ।  
सुमन्त्रितनयैः सद्भिस्तद्विधैः सह मन्त्रयेत् ॥  
स्त्रिया मूढेन बालेन लुब्धेन लघुनाऽपि वा।  
न मन्त्रयीत गुह्यानि येषु चास्पनदलक्षणम् ॥  
मन्त्रयेत्सह विद्वद्भिः शक्तैः कर्माणि कारयेत्।  
स्निग्धैश्च नीतिविन्यासैर्मूर्खान्सर्वत्र वर्जयेत् ॥  
धार्मिकान्धर्मकार्येषु अर्थकार्येषु पण्डितान्।  
स्त्रीषु क्लीबान्नियुञ्जीत क्रूरान्क्रूरेषु कर्मसु ॥  
स्वेभ्यश्चैव परेभ्यश्च कार्याकार्यसमुद्भवा।  
बुद्धिः कर्मसु विज्ञेया रिपूणां च बलाबलम् ॥  
बुद्ध्या स्वप्रतिपन्नेषु कुर्यात्साधुष्वनुग्रहम्।  
निग्रहं चाप्यशिष्टेषु निर्मर्यादेषु कारयेत् ॥  
निग्रहे प्रग्रहे सम्यग्यदा राजा प्रवर्तते।  
तदा भवति लोकस्य मर्यादा सुव्यवस्थिता ॥  
एष तेऽभिहितः पार्थ घोरो धर्मो दुरन्वयः।  
तं स्वधर्मविभागेन विनयस्थोऽनुपालय ॥  
तपोधर्मदमेज्याभिर्विप्रा यान्ति यथा दिवम्।  
दानातिथ्यक्रियाधर्मैर्यान्ति वैश्याश्च सद्गतिम् ॥  
`द्विजशुश्रूषया शूद्रा लभन्ते गतिमुत्तमाम्'।  
क्षत्रं याति तथा स्वर्गं भुवि निग्रहपालनैः ॥  
सम्यक्प्रणीतदण्डा हि कामद्वेपविवर्जिताः।  
अलुब्धा विगतक्रोधाः सतां यान्ति सलोकतां ॥  
इति श्रीमन्महाभारते अरण्यपर्वणि तीर्थयात्रापर्वणि द्विपञ्चाशदधिकशततमोऽध्यायः ॥  

## टिप्पणयः

गिरिश्च विन्ध्यगिरिरिव।  
इवार्थे चः ॥  
पर्याप्तः समर्थः ॥  
अरिष्टं निर्विघ्नम् ॥  
पुरुषेण मर्त्येन ॥  
आगमयस्व मात्वरिष्ठाः ॥  
दुर्जनवधोऽधर्मोपि धर्मएव।  
परोपघातकं सत्यं धर्मोपि अधर्मएव ॥  
यज्ञैर्देवानां नीत्या मनुष्याणां च स्थितिरित्यर्थः ॥  
वार्ता जीविकार्थावृत्तिः ॥  
साच क्रमेण ब्राह्मणस्य त्रयीयाजनाध्यापनादिः।  
वैश्यस् वार्तापण्यादिः।  
क्षत्रियस्य दण्डादिः ॥  
सा लोकयात्रा ॥  
गुरौ त्रिवर्णे वासितं वासो येषां ते ॥  
आस्थितोऽनुगृहीतः ॥  
स्थानं सिद्धसंरक्षणम् ॥  
स्वेभ्यश्चारेभ्यः परेभ्य उत्कोचादिना लोभितेभ्यः ॥  
बुद्ध्या जीवनाशया।  
प्रतिपन्नेषु शरणागतेषु ॥  
घोरो धर्मो राजधर्मः ॥  

###### अरण्यपर्व \- अध्याय 153

### ॥  
श्रीः ॥  

## 3.153. अध्यायः 153

## विषयाः

उपसंहृतपृथुरूपेण हनुमता सपरिष्वङ्गवरदानं विसृष्टेन भीमेन गन्धमादने सौरान्धिकसरोदर्शनम् ॥1॥  

## पाठः



वैशम्पायन उवाच।  

ततः संहृत्य विपुलं तद्वपुः कामवर्धितम्।  
भीमसेनं पुनर्दोर्भ्यां पर्यष्वजत वानरः ॥  
परिष्वक्तस्य तस्याशु भ्रात्रा भीमस्य भारत।  
श्रमो नाशमुपागच्छत्सर्वं चासीत्प्रदक्षिणम् ॥  
\[बलं चातिबलो मेने न मेऽस्ति सदृशो महान्।\]  
ततः पुनरथोवाच पर्यश्रुनयनो हरिः ॥  
भीममाभाष्य सौहार्दाद्बाष्पगद्गदया गिरा।  
गच्छ वीर स्वमावासं स्मर्तव्योऽस्मि कथान्तरे ॥  
इहस्थश्च कुरुश्रेष्ठ न निवेद्योस्मि कस्यचित्।  
धनदस्यालयाच्चापि विसृष्टानां महाबल ॥  
एष काल इहायातुं देवगन्धर्वयोषिताम्।  
ममापि सफलं च क्षुः स्मारितश्चास्मि राघवम् ॥  
\[रामाभिधानं विष्णुं हि जगद्धृदयनन्दनम्।  
सीतावक्रारविन्दार्कं दशास्यध्वान्तभास्करम् ॥\]  
मानुषं गात्रसंस्पर्शं गत्वा भीम त्वया सह।  
तदस्मद्दर्शनं वीर कौन्तेयामाघमस्तु ते ॥  
भ्रातृत्वं त्वं पुरस्कृत्य वरं वरय भारत।  
यदि तावन्मया क्षुद्रा गत्वा वारणसाह्वयम् ॥  
धार्तराष्ट्रा निहन्तव्या यावदेतत्करोम्यहम्।  
शिलया नगरं वा तन्मर्दितव्यं मया यदि ॥  
\[बद्ध्वा दुर्योधनं चाद्य आनयामि तवान्तिकम्।\]  
यावदेतत्करोम्यद्यकामं तव महाबल ॥  
भीमसेनस्तु तद्वाक्यं श्रुत्वा तस् महात्मनः।  
प्रत्युवाच हनून्तं प्रहृष्टेनान्तरात्मना ॥  
कृतमेव त्वया सर्वं मम वानरपुङ्गव।  
स्वस्ति तेऽस्तु महाबाहो कामये त्वां प्रसीदमे ॥  
सनाथाः पाण्डवाः सर्वे त्वया नाथेन वीर्यवन्।  
तवैव तेजसा सर्वान्विजेष्यामो वयं परान् ॥  
एवमुक्तस्तु हनुमान्भीमसेनमभाषत।  
भ्रातृत्वात्सौहृदाच्चैव करिष्यामि प्रियं तव ॥  
चमूं विगाह्य शत्रूणां परशक्तिसमाकुलाम्।  
यदा सिंहरवं वीर करिष्यसि महाबल ॥  
तदाहं बृंहयिष्यामि स्वरवेण रवं तव।  
`यं श्रुत्वैव भविष्यन्ति व्यसवस्तेऽरयो रणे' ॥  
विजयस्य ध्वजस्थश्च नादान्मोक्ष्पामि दारुणान्।  
शत्रूणां ये प्राणहराः सुखं येन हनिष्यथ ॥  
एवमाभाष्य हनुमांस्तदा पाण्डवनन्दनम्।  
मार्गमाख्याय भीमाय तत्रैवान्तरधीयत ॥  
गते तस्मिन्हरिवरे भीमोपि बलिनांवरः।  
तेन मार्गेण विपुलं व्यचरद्गन्धमादनम् ॥  
अनुस्मरन्वपुस्तस्य श्रियं चाप्रतिमां भुवि।  
माहात्म्यमनुभावं च स्मरन्दाशरथेर्ययौ ॥  
स तानि रमणीयानि वनान्युपवनानि च।  
विलोलयामास तदा सौगन्धिकवनेप्सया ॥  
फुल्लपद्मविचित्राणि सरांसि सरितस्तथा।  
नानाकुसुमचित्राणि पुष्पितानि वनानि च ॥  
मत्तवारणयुथानि पङ्कक्लिन्नानि भारत।  
वर्षतामिव मेघानां वृन्दानि ददृशे तदा ॥  
हरिणैश्चपलापाङ्गैर्हरिणीसहितैर्वनम्।  
सशष्पकवलैः श्रीमान्पथि दृष्ट्वा द्रुतं ययौ ॥  
महिषैश्च वराहैश्च शार्दूलैश्च निषेवितम्।  
व्यपेतभीर्गिरिं शौर्याद्भीमसेनो व्यगाहत ॥  
कुसुमानतशाखैश्च ताम्रपल्लवकोमलैः।  
याच्यमान इवारण्ये द्रुमैर्मारुतकम्पितैः ॥  
कृतपद्माञ्जलिपुटा मत्तषट्पदसेविताः।  
प्रियतीर्थवना मार्गे पद्मिनीः समतिक्रमन् ॥  
सज्जमानमनोदृष्टिः फुल्लेषु गिरिसानुषु।  
द्रौपदीवाक्यपाथेयो भीमो भीमपराक्रमः ॥  
परिवृत्तेऽहनि ततः प्रकीर्णहरिणे वने।  
काञ्चनैर्विलैः पद्मैर्ददर्श विपुलां नदीम् ॥  
हंसकारण्डवयुतां चक्रवाकोपशोभिताम्।  
रचितामिव तस्याद्रेर्भालां विमलपङ्कजाम् ॥  
तस्यां नद्यां महासत्वः सौगन्धिकवनं महत्।  
अपश्यत्प्रीतिजननं बालार्कसदृशद्युति ॥  
तद्दृष्ट्वा लब्धकामः स मनसा पाण्डुनन्दनः।  
वनवासपरिक्लिष्टां जगाम मनसा प्रियाम् ॥  
इति श्रीमन्महाभारते अरण्यपर्वणि तीर्थयात्रापर्वणि त्रिपञ्चाशदधिकशततमोऽध्यायः ॥153॥  

###### अरण्यपर्व \- अध्याय 154

### ॥  
श्रीः ॥  

## 3.154. अध्यायः 154

## विषयाः

सौगन्धिकसरोविविक्षुं भीमम्प्रति तद्रक्षिभिः क्रोधवशनामकै राक्षसैस्तच्चिकीर्षिप्रश्नः ॥1॥  

## पाठः



वैशम्पायन उवाच।  

स गत्वानलिनीं रम्यां राक्षसैरभिरक्षिताम्।  
कैलासशिरे रम्ये ददर्श शुभकानने ॥  
कुबेरभुवनाभ्याशे जातां पर्वतनिर्झरैः।  
सुरम्यां विपुलच्छायां नानाद्रुमलताकुलाम् ॥  
हरिताम्बुजसञ्छन्नां दिव्यां कनकपुष्कराम्।  
नानापक्षिजनाकीर्णां सूपतीर्थामकर्दमाम् ॥  
अतीव रम्यां सुजलां जातां पर्वतसानुषु।  
विचित्रभूतां लोकस्य शुभामद्भुतदर्शनाम् ॥  
तत्रामृतरसं शीतं लघु कुन्तीसुतः शुभम्।  
ददर्शविमलं तोयं पिबंश्च बहु पाण्डवः ॥  
तां तु कपुष्करिणीं रम्यां दिव्यसौगन्धिकावृताम्।  
जातरूपमयैः पद्मैश्छन्नां परमगन्धिभिः ॥  
वैडूर्यवरनालैश्च बहुचित्रैर्मनोरमैः।  
हंसकारण्डवोद्धूतैः सृजद्भिरमलं रजः ॥  
आक्रीडं राजराजस् कुबेरस्य महात्मनः।  
गन्धर्वैरप्सरोभिश्च देवैश्च परमार्चिताम् ॥  
सेवितामृषिभिर्दिव्यैर्यक्षैः किम्पुरुषैस्तथा।  
राक्षसैः किन्नरैश्चापि गुप्तां वैश्रवणेन च ॥  
तां च दृष्ट्वैव कौन्तेयो भीमसेनो महाहलः।  
बभूव परमप्रीतो दिव्यम्प्रेक्ष्य सरो महत् ॥  
तच्च क्रोवशा नाम राक्षसा राजशासनात्।  
रक्षन्ति शतसाहस्राश्चित्रायुधपरिच्छदाः ॥  
ते तु दृष्ट्वैव कौन्तेयमजिनैः परिवारितम्।  
रुक्माङ्गदधरं वीरं भीमं भीमपराक्रमम् ॥  
सायुधं बद्धनिस्त्रिंशमशङ्कितमरिन्दमम्।  
पुष्करप्सुमुपायान्तमन्योन्यमभिचुक्रुशुः ॥  
अयं पुरुषशार्दूलः सायुधोऽजिनसंवृतः।  
यच्चिकीर्षुरिह प्राप्तस्तत्सम्प्रष्टुमिहार्हथ ॥  
ततः सर्वे महाबाहुं समासाद्यवृकोदरम्।  
तेजोयुक्तमपृच्छन्त कस्त्वमाख्यातुमर्हसि ॥  
मुनिवेषधरश्चैव सायुधश्चैव लक्ष्यसे।  
यदर्थमाभिसम्प्राप्तस्तदाचक्ष्यमहामते ॥  
इति श्रीमन्महाभारते अरण्यपर्वणि तीर्तयात्रापर्वणि चतुःपञ्चाशदधिकशततमोऽध्यायः ॥154॥  

## टिप्पणयः

सूपतीर्थां शोभनानि उपतीर्थानि तीराणि यस्यां सा ॥  
लघु आरोग्यकरम् ॥  
जातरूपं स्वर्णम् ॥  
आक्रीडं क्रीडास्थानम् ॥  

###### अरण्यपर्व \- अध्याय 155

### ॥  
श्रीः ॥  

## 3.155. अध्यायः 155

## विषयाः

भीमेन सौगन्धिकसरोरक्षकान्प्रति स्वचिकीर्षितकथनपूर्वकं सौगन्धिकाहरणए प्रवर्तनम् ॥1॥  
तथा सप्रतिषेधं स्वजिघांसूनां तेषां गदया ताडनम् ॥2॥  
भीमगदाप्रहारमशक्नुवद्भिस्तैर्बीमवृत्तं निवेदितेन कुबेरेण तदनुमोदनम् ॥3॥  

## पाठः



भीम उवाच।  

पाण्डवो भीमसेनोऽहं धर्मराजादनन्तरः।  
विशालां बदरीं प्राप्तो भ्रातृभिः सह राक्षसाः ॥  
अपश्यत्तत्रपाञ्चाली सौगन्धिकमनुत्तमम्।  
अनिलोढमितो नूनं सा बहूनि परीप्सति ॥  
तस्या मामनवद्याङ्ग्या धर्मपत्न्याः प्रिये स्थितम्।  
पुष्पाहारमिह प्राप्तं निबोधत निशाचराः ॥  


राक्षसा ऊचुः।  

आक्रीडोऽयं कुबेरस्य दयितः पुरुषर्षभ।  
नेह शक्यं मनुष्येण विहर्तुं मर्त्यधर्मणा ॥  
देवर्षयस्तथा यक्षा देवाश्चात्र वृकोदर।  
आमन्त्र्य यक्षप्रवरं पिबन्ति च हरन्ति च ॥  
गन्धर्वाप्सरसश्चैव विहरन्त्यत्र पाण्डव।  
`यक्षाधिपस्यानुमते कुबेरस् महात्मनः' ॥  
अन्यायेनेह यः कश्चिदवमन्य धनेश्वरम्।  
विहर्तुमिच्छेद्दुर्वृत्तः स विनश्येन्न संशयः ॥  
तमनादृत्य पद्मानि जिहीर्षसि बलादिह।  
धर्मराजस्य चात्मानं ब्रवीषि भ्रातरं कथम् ॥  
\[आमन्त्र्य यक्षराजं वै ततः पिव हरस्व च।  
नातोऽन्यथा त्वया शक्यं किञ्चित्पुष्करमीक्षितुं ॥  


भीमसेन उवाच।  

राक्षसास्तं न पश्यामि धनेश्वरमिहान्तिके।  
दृष्ट्वाऽपिच महाराजं नाहं याचितुमुत्सहे ॥  
न हि याचन्ति राजान एष धर्मः सनातनः।  
न चाहं हातुमिच्छामि क्षात्रधर्मं कथञ्चन ॥  
इयं च नलिनी रम्या जाता पर्वतनिर्झरे।  
नेयं भवनमासाद्यकुबेरस्य महात्मनः ॥  
तुल्या हि सर्वभूतानामियं वैश्रवणस्य च।  
एवं गतेषु द्रव्येषु कः कं याचितुमर्हति ॥  
इत्युक्त्वा राक्षसान्सर्वान्भीमसेनो व्यगाहत।  
तां तु पुष्करिणीं वीरः प्रभिन्न इव कुञ्जरः ॥  
ततः स राक्षसैर्वाचा प्रतिषिद्धः प्रतापवान्।  
मा मैवमिति सक्रोधैर्भर्त्सयद्भिः समन्ततः ॥  
कदर्थीकृत्यतु स तान्राक्षसान्भीमविक्रमः।  
व्यगाहत महातेजास्ते तं सर्वे न्यवारयन् ॥  
गृह्णीत बध्नीत विकर्ततेमं पचाम खादाम च भीमसेनम्।  
क्रुद्धा ब्रुवन्तोऽभिययुर्द्रतं ते शस्त्राणि चोद्यम्य विवृत्तनेत्राः ॥  
प्रगृह्यतानभ्यपतत्तरस्वी ततोऽब्रवीत्तिष्ठत तिष्ठतेति ॥  
ते तं तदा तोमरपट्टसाद्यै\- र्व्याविद्धशस्त्रैः सहसा निपेतुः।  
जिघांसवः क्रोधवशाः सुभीमा भीमं समन्तात्परिवव्रुरुग्राः।  
जिघांसवः क्रोधवशाः सुभीमा भीमं समन्तात्परिवब्रुरुग्राः ॥  
वातेन कुन्त्यां बलवान्सुजातः शूरस्तरस्वी द्विषतां निहन्ता।  
सत्ये च धर्मे च रतः सदैव पराक्रमे शत्रुभिरप्रधृष्यः ॥  
तेषां स मार्गान्विविधान्महात्मा निहत्य शस्त्राणि च शास्त्रवाणाम्।  
यथा प्रवीरान्निजघान भीमः परश्शतान्पुष्करिणीसमीपे ॥  
ते तस्य वीर्यं च बलं च दृष्ट्वा विद्याबलम्बाहुबलं तथैव।  
अशक्नुवन्तः सहितं समन्ता\- द्द्रुतं प्रवीरा सहसा निवृत्ताः ॥  
विदीर्यमाणास्तत एव तूर्ण\- माकाशमास्थाय विमूढसञ्ज्ञाः।  
कैलासशृङ्गाण्यभिदुद्रुवुस्ते भीमार्दिताः क्रोधवशाः प्रभग्नाः ॥  
स शक्रवद्दानवदैत्यसङ्घान् विक्रम्य जित्वा च रणेऽरिसङ्घान्।  
विगाह्यतां पुष्करीणीं जितारिः कामं स जग्राह ततोऽम्बुजानि ॥  
ततः स पीत्वाऽमृतकल्पमम्भो भूयो बभूवोत्तमवीर्यतेजाः।  
उत्पाट्य जग्राह ततोऽम्बुजानि सौगन्धिकान्युत्तमगन्धवन्ति ॥  
ततस्तु ते क्रोधवशाः समेत्य धनेश्वरं भीमबलप्रणुन्नाः।  
भीमस्य वीर्यं च बलं च सङ्ख्ये यथावदाचख्युरतीव दीनाः ॥  
तेषां वचस्तत्तु निशाम्य देवः प्रहस्य रक्षांसि ततोऽभ्युवाच।  
गृह्णातु भीमो जलजानि कामं कृष्णानिमित्तं विदितं ममैतत् ॥  
ततोऽभ्यनुज्ञाय धनेश्वरं ते जग्मुः कुरूणां प्रवरं विरोषाः।  
भीमं च तस्यां ददृशुर्नलिन्यां यथोपजोषं विहरन्तमेकम् ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चपञ्चाशदधिकशततमोऽध्यायः ॥155॥  

## टिप्पणयः

प्राप्तं मां निबोधत राक्षसाः इति ध. पाठः ॥  
अनिलोढं वायुना आनीतम् ॥  
सहितमेकीभूयाप्यशक्नुवन्तः ॥  

###### अरण्यपर्व \- अध्याय 156

### ॥  
श्रीः ॥  

## 3.156. अध्यायः 156

## विषयाः

दुर्निमित्तप्रदर्शिना भीमसेनानवलोकिना च युधिष्ठिरेण द्रौपदीम्प्रतिभीमाभिगतदेशप्रश्नः ॥1॥  
द्रौपद्या भीमचिकीर्षितं निवेदितेन युधिष्ठिरेण घटोत्कचसाहाय्येन भीमसमीपगमनम् ॥2॥  
कुबेरबहुमानितैस्तैरर्जुनदिदृक्षया तत्रैव सुखेन विहरणम् ॥3॥  

## पाठः



वैशम्पायन उवाच।  

ततस्तानि महार्हाणि दिव्यानि भरतर्षभ।  
बहूनि बहुरूपाणि विरजांसि समाददे ॥  
ततो वायुर्महाञ्शीघ्रो नीचैः शर्करकर्षणः।  
प्रादुरासीद्वरस्पर्शः सङ्ग्राममभिचोदयन् ॥  
पपात महती चोल्का सनिर्घाता महाभया।  
निष्प्रभश्चाभवत्सूर्यंश्छन्नरश्मिस्तमोवृतः ॥  
निर्घातश्चाभवद्भीमो भीमे विक्रममास्थिते।  
चचाल पृथिवी चापि पांसुवर्षं पपात च ॥  
सलोहिता दिशश्चासन्खरवाचो मृगद्विजाः।  
तमोवृतमभूत्सर्वं न प्राज्ञायत किञ्चन।  
\[अन्ये च बहवो भीमा उत्पातास्तत्र जज्ञिरे ॥\]  
तदद्भुतमभिप्रेक्ष्य धर्मपुत्रो युधिष्ठिरः।  
उवाच वदतां श्रेष्ठः कोऽस्मानभिभविष्यति ॥  
सज्जीभवत भद्रं वः पाण्डवा युद्धदुर्मदाः।  
यथा रूपाणि पश्यामि सुव्यक्तो नः पराक्रमः ॥  
एवमुक्त्वा ततो राजा वीक्षाञ्चक्रे समन्ततः।  
अपश्यमानो भीमं तु धर्मपुत्रो युधिष्ठिरः ॥  
ततः कृष्णां यमौ चापि समीपस्थानरिन्दमः।  
पप्रच्छ भ्रातरं भीमं भीमकर्माणमाहवे ॥  
कच्चिन्न भीमः पाञ्चालि किञ्च कृत्यं चिकीर्षति।  
कृतवानपि वा वीर साहसं साहसप्रियः ॥  
इमे ह्यकस्मादुत्पाता महासमरशंसिनः।  
दर्शयन्तो भयं तीव्रं प्रादुर्भूताः समन्ततः ॥  
तं तथावादिनं कृष्णा प्रत्युवाच मनस्विनी।  
प्रिया प्रियं चिकीर्षन्ती महिषी चारुहासिनी ॥  
यत्तत्सौगन्धिकं राजन्नाहृतं मातरिश्वना।  
तन्मया भीमसेनस्य प्रीतयाऽद्योपपादितम् ॥  
अपि चोक्तो मया वीरो यदिपश्येर्बहून्यपि।  
तानि सर्वाणअयुपादाय शीघ्रमागम्यतामिति ॥  
स तु नूनं महाबाहुः प्रियार्थं मम पाण्डवः।  
प्रागुदीचीं दिशं राजंस्तान्याहर्तुमितो गतः ॥  
उक्तस्त्वेवं तया राजा यमाविदमथाब्रवीत्।  
गच्छाम सहितास्तूर्णं येन यातो वृकोदरः ॥  
वहन्तु राक्षसा विप्रान्यथाश्रान्तान्यथाकृशान्।  
त्वमप्यमरसङ्काश वह कृष्णां घटोत्कच ॥  
व्यक्तं दूरमितो भीमः प्रविष्ट इतिमे मतिः।  
चिरं चतस्य कालोऽयं स च वायुसमो जवे ॥  
तरस्वी वैनतेयस्य सदृशो भुवि लङ्घने।  
उत्पतेदपिचाकाशं निपतेच्चयथेच्छकम् ॥  
तमन्वियाम भवतां प्रभावाद्रजनीचराः।  
पुरा स नापराध्नोति सिद्धानां ब्रह्मवादिनाम् ॥  
तथेत्युक्त्वा तु ते सर्वेहैडिम्बप्रमुखास्तदा।  
उद्देशज्ञाः कुबेरस्य नलिन्या भरतर्षभ ॥  
आदाय पाण्डवांश्चैव तांश्च विप्राननेकशः।  
लोमशेनैव सहिताः प्रययुः प्रीतमानसाः ॥  
ते सर्वे त्वरिता गत्वा ददृशुस्तत्र कानने।  
पद्मसौगन्धिकवतीन्नलिनीं सुमनोरमाम् ॥  
तं च भीमं महात्मानं तस्यास्तीरे व्यवस्थितम्।  
ददृशुर्निहतांश्चैव यक्षांश्च विपुलेक्षणान् ॥  
भिन्नकायाक्षिबाहूरुन्सञ्चूर्णितशिरोधरान्।  
तं च भीमं महात्मानं तस्यास्तीरे व्यवस्थितम् ॥  
सक्रोधं स्तव्धनयनं सन्दष्टदशनच्छदम्।  
उद्यम्य च गदां दोर्भ्यां नदीतीरे व्यवस्थितम् ॥  
प्रजासङ्क्षेपसमये दण्डहस्तमिवान्तकम्।  
तं दृष्ट्वा धर्मराजस्तु परिष्वज्याथ भारत ॥  
उवाच श्लक्ष्णया वाचा कौन्तेय किमिदं कृतम्।  
साहसं वत भद्रं ते देवानामपि चाप्रियम्।  
पुनरेवं न कर्तव्यं मम चेदिच्छसि प्रियम् ॥  
अनुशिष्य तु कौन्तेयं पद्मानि परिगृह्य च।  
तस्यामेव नलिन्यां तु विजह्ररमरोपमाः ॥  
एतस्मिन्नैव काले तु प्रगृहीतशिलायुधाः।  
प्रादुरासन्महाकायास्तस्योद्यानस्य रक्षिणः ॥  
ते दृष्ट्वाधर्मराजानं महर्षिं चापि लोमशम्।  
नकुलं सहदेवं च तथाऽन्यान्ब्राह्मणर्षभान् ॥  
विनयेन नताः सर्वेप्रणिपत्य च भारत।  
सान्त्विता धर्मराजेन प्रसेदुः क्षणदाचराः ॥  
विदिताश्चकुबेरस्य तत्रते कुरुपुङ्गवाः।  
ऊषुर्नातिचिरं कालं रममाणाः कुरूद्वहाः।  
प्रतीक्षमाणआ बीभत्सुं गन्धमादनसानुषु ॥  
इति श्रीमन्महाभारते अरण्यपर्वणि तीर्थयात्रापर्वणि पञ्चपञ्चाशदधिकशततमोऽष्यायः ॥156॥  

## टिप्पणयः

पराक्रमः पराक्रमकालः ॥  
उद्देशज्ञाः स्थलज्ञाः ॥  

###### अरण्यपर्व \- अध्याय 157

### ॥  
श्रीः ॥  

## 3.157. अध्यायः 157

## विषयाः

गन्धमादनादुत्तरं देशं जिगमिषुणा युधिष्ठिरेण आकाशवाणीश्रवणात्ततः प्रतिनिवृत्य अनुचरैःसह नरनारायणाश्रमं प्रति पुनरागमनम् ॥1॥  

## पाठः



वैशम्पायन उवाच।  

तस्मिन्निवसमानोऽथ धर्मराजो युधिष्ठिरः।  
आमन्त्र्य सहितान्भ्रातृनित्युवाच सहद्विजान् ॥  
दृष्टानि तीर्थान्यस्माभिः पुण्यानि च शिवानि च।  
मनसो ह्लादनीयानि वनानि च पृथक्पृथक् ॥  
देवैः पूर्वं विचीर्णानि मुनिभिश्च महात्मभिः।  
यथाक्रममशेषेण द्विजैः सम्पूजितानि च ॥  
ऋषीणां पूर्वचरितं तपोधर्मविचेष्टितम्।  
राजर्षीणां च चरितं कथाश्च विविधाः शुभाः ॥  
शृण्वानास्तत्रतत्र स्म आश्रमेषु शिवेषु च।  
अभिषेकं द्विजैः सार्धं कृतवन्तो विशेषतः ॥  
अर्चिताः सततं देवाः पुष्पैरद्भिः सदा च वः।  
यथालब्धैर्मूलफलैः पितरश्चापि तर्पिताः ॥  
पर्वतेषु च रम्येषु सर्वेषु च सरस्सु च।  
उदधौ च महापुण्ये सूपस्पृष्टं महात्मभिः ॥  
इला सरस्वती सिन्धुर्यमुना नर्मदा तथा।  
नानातीर्थेषु रम्येषु सूपस्पृष्टं सह द्विजैः ॥  
गङ्गाद्वारमतिक्रम्य बहवः पर्वताः शुभाः।  
हिमवान्पर्वतश्चैव नानाद्विजगणायुतः ॥  
विशाला बदरी दृष्टा नरनारायणाश्रमः।  
दिव्यपुष्करिणी दृष्टा सिद्धदेवर्षिपूजिता ॥  
यथाक्रमविशेषेण सर्वाण्यायतनानि च।  
दर्शितानि द्विजेनद्रेण लोमशेन महात्मना ॥  
इमं वैश्रवणावासं दुर्गमं गन्धमादनम्।  
कथं भीम गमिष्यामो मतिरत्र विधीयताम् ॥  


वैशम्पायन उवाच।  

एवं ब्रुवति राजेन्द्रे वागुवाचाशरीरिणी।  
न शक्यो दुर्गमो गन्तुं पर्वतो गन्धमादनः ॥  
अननैव पथा राजन्प्रतिगच्छ यथागतम्।  
नरनारायणस्थानं बदरीत्यभिविश्रुतम् ॥  
तस्माद्यास्यसि कौन्तेय सिद्धचारणसेवितम्।  
बहुपुष्पफलं रम्यमाश्रमं वृषपर्वणः ॥  
अतिक्रम्य च तं पार्थ त्वार्ष्टिषेणाश्रमे वसेः।  
ततो द्रक्ष्यसि कौन्तेय निवेशं धनदस्य च ॥  
एतस्मिन्नन्तरे वायुर्दिव्यगन्धवहः शुभः।  
भनःप्रह्लादनः शीतः पुष्पवर्षं ववर्ष वै ॥  
तच्छ्रुत्वा दिव्यमाकाशाद्विस्मयः समपद्यत।  
ऋषीणां ब्राह्मणानां च पार्थिवानां विशेषतः ॥  
श्रुत्वा तन्महदाश्चर्यं द्विजो धौम्यस्त्वभाषत।  
न शक्यमुत्तरं गन्तुं प्रतिगच्छाम पाण्डव ॥  
ततो युधिष्ठिरो राजा विस्मयोत्फुल्ललोचनः।  
\[प्रत्यागम्य पुनस्तं तु नरनारायणाश्रमम् ॥\]  
भीमसेनादिभिः सर्वैर्भ्रातृभिः परिवारितः।  
पाञ्चाल्या ब्राह्मणैश्चैव न्यवसत्सुसुखं तदा ॥  
इति श्रीमन्महाभारते अरण्यपर्वणि तीर्थयात्रापर्वणि सप्तपञ्चाशदधिकशततमोऽध्यायः ॥157॥  

###### अरण्यपर्व \- अध्याय 158

### ॥  
श्रीः ॥  

## 3.158. अध्यायः 158

## विषयाः

विप्रवेषेण पाण्डवनिकटचिरवासिना जटासुरेण भीमासन्निधाने द्रौपदीसहितान्युधिष्ठिरादीनपहृत्य पलायनम् ॥1॥  
मध्येमार्गं यदृच्छासमागतेन भीमन तस्य मारणम् ॥2॥  

## पाठः



वैशम्पायन उवाच।  

ततस्तान्परिविश्वस्तान्वसतस्तत्र पाण्डवान्।  
\[पर्वतेन्द्रे द्विजैः सार्धं पार्तागमनकाङ्क्षया ॥\]  
गतेषु तेषु रक्षःसु भीमसेनात्मजेऽपि च।  
रहितान्मीमसेनेन कदाचित्तान्यदृच्छया।  
जहार धर्मराजं वै यमौ कृष्णां च राक्षसः ॥  


`जनमेजय उवाच।  

ब्रह्मन्कथं धर्मराजं यमौ कृष्णां च राक्षसः।  
जहार चित्रं भीमश्च गतो राक्षसकण्टकः।  
वक्तुमर्हसि विप्राग्र्य व्यक्तमेतन्ममाऽनघ ॥  


वैशम्पायन उवाच।'  

ब्राह्मणो मन्त्रकुशलः सर्वास्त्रेष्वस्त्रवित्तमः।  
इति ब्रुवन्पाण्डवेयान्पर्युपास्ते स्म नित्यदा ।  
परीप्समानः पार्थानां कलापांश्च धनूंषि च ॥  
अन्तरं सम्परिप्रेप्सुर्द्रौपद्या हरणं प्रति।  
दुष्टात्मा पापबुद्धिः स नाम्ना ख्यातो जटासुरः ॥  
\[पोषणं तस् राजेनद्र चक्रे पाण्डवनन्दनः।  
बुबुधे न च तं पापं भस्मच्छन्नमिवानलम् ॥  
स भीमसेने निष्क्रान्ते मृगयार्थमरिन्दमे।  
\[घटोत्कचं सानुचरं दृष्ट्वा विप्रद्रुतं दिशः ॥  
लोमशप्रभृतींस्तांस्तु महर्षीश्च समाहितान्।  
स्नातुं विनिर्गतान्दृष्ट्वा पुष्पार्थं च तपोधनान्\] ॥  
रूपमन्यत्समास्थाय विकृतं भैरवं महत्।  
गृहीत्वा सर्वशस्त्राणि द्रौपदीं परिगृह्य च।  
प्रातिष्ठत सुदुष्टात्मा त्रीन्गृहीत्वा च पाण्डवान् ॥  
\[विक्रम्य कौशिकं खङ्गं मोक्षयित्वा ग्रहं रिपोः।\]  
आक्रन्दद्भीमसेन वै येन यातो महाबलः ॥  
तमब्रवीद्धर्मराजो ह्रियमाणो युधिष्ठिरः।  
धर्मस्ते हीयते मूढ न चैनं समवेक्षसे ॥  
येऽन्ये क्वचिन्मनुष्येषु तिर्यग्योनिगताश्च ये।  
धर्मं ते समवेक्षन्ते रक्षांसि च विशेषतः ॥  
धर्मस्यराक्षसा मूलं धर्मं ते विदुरुत्तमम्।  
एतत्परीक्ष्यसर्वं त्वं समीपे स्थातुमर्हसि ॥  
देवाश्च ऋषयः सिद्धाः पितरश्चापि राक्षस।  
गन्धर्वोरगरक्षांसि वयांसि पशवस्तथा ॥  
तिर्यग्योनिगताश्चैव अपि कीटपिपीलिकाः।  
मनुष्यानुपजीवन्ति ततस्त्वमपि जीवसि ॥  
समृद्ध्या यस्य लोकस्य लोको युष्माकमृध्यति।  
इमं च लोकं शोचन्तमनुशोचन्ति देवताः।  
पूज्यमानाश्च वर्धन्ते हव्यकव्यैर्यथाविधि ॥  
वयं राष्ट्रस्य गोप्तारो रक्षितारश्च राक्षस।  
राष्ट्रस्यारक्ष्यमाणस्य कुतो भूतिः कुतः सुखम् ॥  
न च राजाऽवमन्तव्यो रक्षसा जात्वनागसि।  
अनुरप्यपचारश्च नास्त्यस्माकं नराशन ॥  
विघसाशान्यथाशक्त्या कुर्महे देवतादिषु।  
गुरूंश्च ब्राह्मणांश्चैव प्रमाणप्रवणाः सदा ॥  
द्रोग्धव्यं न च मित्रेषु न विश्वस्तेषु कर्हिचित्।  
येषां चान्नानि भुञ्जीत यत्रच स्यात्प्रतिश्रयः ॥  
स त्वं प्रतिश्रयेऽस्माकं पूज्यमानः सुखोषितः।  
भुक्त्वा चान्नानि दुष्प्रज्ञ कथमस्माञ्जिहीर्षसि ॥  
एवमेव वृथाचारो वृथा वृद्धो वृथामतिः।  
वृथामरणमर्हस्त्वं वृथाऽद्य नमविष्यसि ॥  
अथ चेद्दुष्टबुद्धिस्त्वं सर्वैर्धर्मैर्विवर्जितः।  
प्रदाय शस्त्राण्यस्माकं युद्धेन द्रौपदीं हर ॥  
अथ चेत्त्वमविज्ञाय इदं कर्म करिष्यसि।  
अधर्मं चाप्यकीर्तिं च लोके प्राप्स्यसि केवलं ॥  
एतामद्य परामृश्य स्त्रियं राक्षस मानुषीम्।  
विषमेतत्समालोड्य कुम्भेन प्राशितं त्वया ॥  
ततो युधिष्ठिरस्तस्य भारिकः समपद्यत।  
स तु भाराभिभूतात्मा न तथा शीघ्रगोऽभवत् ॥  
अथाब्रवीद्द्रौपदीं च नकुलं च युधिष्ठिरः।  
मा भैष्टं राक्षसान्मूढाद्गतिरस्य मया हृता ॥  
नातिदूरे महबाहुर्भविता पवनात्मजः।  
अस्मिन्मुहूर्ते सम्प्राप्ते नभविष्यति राक्षसः ॥  
सहदेवस्तु तं दृष्ट्वा राक्षसं मूढचेतसम्।  
उवाच वचनं राजन्कुन्तीपुत्रं युधिष्ठिरम् ॥  
राजन्किं नाम सत्कृत्यं क्षत्रियस्यास्त्यतोऽधिकम्।  
यद्युद्धेऽभिमुखः प्राणांस्त्यजेच्छत्रुं जयेत वा ॥  
एष वास्मान्वयं वैनं युध्यमानाः परन्तप।  
सूदयेम महाबाहो देशः कालो ह्ययं नृप ॥  
क्षत्रधर्मस्य सम्प्राप्तः कालः सत्यपराक्रम।  
जयन्तो हन्यमाना वा प्राप्तुमर्हाम सद्गतिम् ॥  
राक्षसे जीवमानेऽद्य रविरस्तमियाद्यदि।  
नाहं ब्रूयां पुनर्जातु क्षत्रियोस्मीति भारत ॥  
भोभो राक्षस तिष्ठस्व सहदेवोस्मि पाण्डवः।  
हत्वा रवा मां नयस्वैनां हतो वा स्वप्स्यसीह वै ॥  
तदा ब्रुवति माद्रेये भीमसेनो यदृच्छया।  
प्रादृश्यत महाबाहुः सवज्र इव वासवः ॥  
सोऽपश्यद्धातरौ तत्र द्रौपदीं च यशस्विनीम्।  
क्षितिस्थं सहदेवं च क्षिपन्तं राक्षसं तदा ॥  
मार्गाच्च राक्षसं मूढं कालोपहतचेतसम्।  
भ्रमन्तं तत्रतत्रैव दैवेन परिमोहितम् ॥  
हृतान्सन्दृश्य तान्भ्रातृन्द्रौपदीं च महाबलः।  
क्रोधमाहारयद्भीमो राक्षसञ्चेदमब्रवीत् ॥  
विज्ञातोऽसि मया पूर्वं चेष्टञ्शस्त्रपरीक्षणे।  
आस्था तु त्वयि मे नास्ति यतोसि न हतस्तदा ॥  
ब्रह्मरूपप्रतिच्छन्नो न नो वदसि चाप्रियम्।  
प्रियेषु रममाणं त्वां न चैवाप्रियकारिणम्।  
ब्रह्मरूपेण विहितं नैव हन्यामनागसम् ॥  
राक्षसं जानमानोऽपि यो हन्यान्नरकं व्रजेत्।  
अपक्वस्य च कालेन वधस्तव न विद्यते ॥  
नूनमद्यासि सम्पक्वो यथा ते मतिरीदृशी।  
दत्ता कृष्णापहरणे कालेनाद्भुतकर्मणा।  
`सोपि कालं समासाद्य तथाऽद्य नभविष्यसि' ॥  
बडिशोऽयन्त्वया ग्रस्तः कालसूत्रेण लम्बितः।  
मत्स्योऽम्भसीव स्यूतास्यः कथमद्य गमिष्यसि ॥  
यं चासि प्रस्थितो देशं मनः पूर्वं गतं च ते।  
न तं गन्तासि गन्तासि मार्गं बकहिडिम्बयोः ॥  
एवमुक्तस्तु भीमेन राक्षसः कालचोदितः।  
भीत उत्सृज्य तान्सर्वान्युद्धाय समुपस्थितः ॥  
अब्रवीच्च पुनर्भीमं रोषात्प्रस्फुरिताधरः।  
न मे मूढा दिशः पाप त्वदर्थं मे विलम्बनम् ॥  
श्रुता मे राक्षसा ये ये त्वया विनिहता रणे।  
तेषामद्यकरिष्यामि तवास्रेणोदकक्रियाम् ॥  
`एवमुक्त्वातदा भीमं राक्षसो योद्धुमाययौ।  
करालवदनः क्रोधात्कालसर्प इव श्वसन्' ॥  
एवमुक्तस्ततो भीमः सृक्विणी परिलेलिहन्।  
स्मयमान इव क्रोधात्साक्षात्कालान्तकोपमः ॥  
`ब्रुवन्वै तिष्ठतिष्ठेति क्रोधसंरक्तलोचनः'।  
बाहुसंरम्भमेवेच्छन्नभिदुद्राव राक्षसम् ॥  
मुहुर्मुहुर्व्याददानः सृक्विणी परिसंलिहन्।\]  
अभिदुद्राव संरब्धो बलो वज्रधरं यथा ॥  
भीमसेनोऽप्यवष्टब्धो नियुद्धायाभवत्स्थितः।  
राक्षसोऽपि च विस्रब्धो बाहुयुद्धमकाङ्क्षत' ॥  
वर्तमाने तयो राजन्बाहुयुद्धे सुदारुणे।  
माद्रीपुत्रावतिक्रुद्धावुभावप्यभ्यधावताम् ॥  
न्यवारयत्तौ प्रहसन्कुन्तीपुत्रो वृकोदरः।  
शक्तोऽहं राक्षसस्येति प्रेक्षध्वमिति चाब्रवीत् ॥  
आत्मना भ्रातृभिश्चैव धर्मेण सुकृतेन च।  
इष्टेन च शपे राजन्सूदयिष्यामि राक्षसम् ॥  
इत्येवमुक्त्वा तौ वीरौ स्पर्धमानौ परस्परम्।  
बाहुभिः समसज्जेतामुभौ रक्षोवृकोदरौ ॥  
तयोरासीत्सम्प्रहारः क्रुद्धयोर्भीमरक्षसोः।  
अमृष्यमाणयोः सङ्ख्ये शक्रशम्बरयोरिव ॥  
तौ वीरौ समभिक्रुद्धावन्योन्यं पर्यधावताम्।  
आरुज्यारुज्यतौ वृक्षानन्योन्यमभिजघ्नतुः।  
जीमूताविव धर्मान्ते विनदन्तौ महाबलौ ॥  
बभञ्जतुर्महावृक्षानूरुभिर्बलिनां वरौ।  
अन्योन्येनाभिसंरब्धौ परस्परवधैषिणौ ॥  
तद्वृक्षयुद्धमभवनमहीरुहविनाशनम्।  
वालिसुग्रीवयोर्भ्रात्रोः पुरेव कपिसिंहयोः ॥  
आविध्याविध्य तौ वृक्षान्मुहूर्तमितरेतरम्।  
ताडयामासतुरुभौ विनदन्तौ मुहुर्मुहुः ॥  
तस्मिन्देशे यदा वृक्षाः सर्व एव निपातिताः।  
पुगीकृताश्च शतशः परस्परवधेप्सया ॥  
ततः शिलाः समादाय मुहूर्तमिव भारत।  
महाभ्रैरिव शैलेन्द्रौ युयुधाते महाबलौ ॥  
शिलाभिरुग्ररूपाभिर्बृहतीभिः परस्परम्।  
वज्रैरिव महावेगैराजघ्नतुरमर्षणौ ॥  
अभिद्रुत्य च भूयस्तावन्योन्यबलदर्पितौ।  
भुजाभ्यां परिगृह्याथ चकर्षाते गजाविव ॥  
मुष्टिभिश् महाघोरैरन्योन्यमभिपेततुः।  
ततः कटकटाशब्दो बभूव शुमहात्मनोः ॥  
ततः संहृत्यमुष्टिं तु पञ्चशीर्षमिवोरगम्।  
वेगेनाभ्यहनद्भीमो राक्षसस्य शिरोधराम् ॥  
ततः श्रान्तं तु तद्रक्षो भीमसेनभुजाहतम्।  
सुपरिभ्रान्तमालक्ष्य भीमसेनोऽभ्यवर्तत ॥  
तत एनं महाबाहुर्बाहुभ्याममरोपमः।  
समुत्क्षिप्य बलाद्भीमो निष्पिपेष महीतले ॥  
`ततः सम्पीड्य बलवद्भुजाभ्यां क्रोधमूर्च्छितः।'  
तस्य गात्राणि सर्वाणि चूर्णयामास पाण्डवः।  
अरत्निना चाभिहत्य शिरः कायादपाहरत् ॥  
सन्दष्टौष्ठं विवृत्ताक्षं फलं वृक्षादिव च्युतम्।  
जटासुरस्य तु शिरो भीमसेनबलाद्धृतम्।  
पपात रुधिरादिग्धं सन्दष्टदशनच्छदम् ॥  
तं निहत्यमहेष्वासो युधिष्ठिरमुपागमत्।  
स्तूयमानो द्विजाग्र्यैस्तु मरुद्भिरिव वासवः ॥  
इति श्रीमन्महाभारते अरण्यपर्वणि जटासुरवधपर्वणि अष्टपञ्चाशदधिकशततमोऽध्यायः ॥158॥  

## टिप्पणयः

कलापान् निषङ्गान् ॥  
कौशिकं कोशादागतम्।  
ग्रहं ग्रहणम् ॥  
युष्माकं देवासुरादीनाम्।  
ऋध्यति वृद्धिं गच्छति ॥  
विघसाशान् देवादिशेषान्नं विघसं तस्य आशो भोजनं येषां तान् ॥  
प्रतिश्रयो गृहम् ॥  
नभविष्यसि मरिष्यति ॥  
गुरुकः समपद्यतेति झ. पाठः ॥  
सत्कृत्यं साधुकार्यम् ॥  
आस्था त्वन्मारणे आदरः ॥  
अतिथि ब्रह्मरूपं च कथं इति झ. पाठः ॥  
कालपक्व इदानीं त्वं यथेति थ. पाठः ॥  
बडिशो मत्स्यवेधनम् ॥  
अस्रेण लोहितेन ॥  
पुरा स्त्रीकाङ्क्षिणोर्यथा इति झ. पाठः ॥  
आविध्य भ्रामयित्वा ॥  
मुञ्जीकृताश्चेति झ. पाठः।  
तत्र मुञ्जीकृताः रज्ज्वर्थं मुञ्जवज्जर्जरीकृता इत्यर्थः ॥  
-158-63 महाभ्रैरिवेत्यभूतोपमा ॥  
शिरोधरां ग्रीवाम् ॥  
अभ्यवर्तत अधिकोत्साह्वानभूत् ॥  

###### अरण्यपर्व \- अध्याय 159

### ॥  
श्रीः ॥  

## 3.159. अध्यायः 159

## विषयाः

जटासुरवधानन्तरं सपरिवारेण युधिष्ठिरेण नरनारायणाश्रमे निवासः ॥1॥  
ततो वृषपर्वाश्रमादिषु सुखेन सञ्चरणम् ॥2॥  
तत आर्ष्टिषेणाश्रमगमनम् ॥3॥  

## पाठः



वैशम्पायन उवाच।  

निहते राक्षसे तस्मिन्पुनर्नारायणाश्रमम्।  
अभ्येत्य राजा कौन्तेयो निवासमकरोत्प्रभुः ॥  
स समानीय तान्सर्वान्भ्रातॄनित्यब्रवीद्वचः।  
द्रौपद्या सहितः काले संस्मरन्भ्रातरं जयम् ॥  
समाश्चतस्रोऽभिगताः शिवेन चरतां वने।  
कृतोद्देशः स बीभत्सुऋ पञ्चमीमभितः समाम् ॥  
प्राप्य पर्वतराजानं श्वेतं शिखरिणांवरम्।  
\[पुष्पितैर्द्रुमषण्डैश्च मत्तकोकिलाषट्पदैः ॥  
मयूरैश्चातकैश्चापि नित्योत्सवविभूषितम्।  
व्याघ्रैर्वरहैर्महिषैर्गवयैर्हरिणैस्तथा ॥  
श्वापदैर्व्यालरूपैश्च रुरुभिश्च निषेवितम्।  
फुल्लैः सहस्रपत्रैश्च शतपत्रैस्तथोत्पलैः ॥  
प्रफुल्लैः कमलैश्चैव तथा नीलोत्पलैरपि।  
महापुणअयं पवित्रं च सुरासुरनिषेवितम्।\]  
तत्रापि च कृतोद्देशः समागमदिदृक्षुभिः ॥  
कृतश्च समयस्तेन पार्थेनामिततेजसा।  
पञ्चवर्षाणि वत्स्याभि विद्यार्थीति पुरा मयि ॥  
अत्रगाण्डीवधन्वानमवाप्तास्त्रमरिन्दमम्।  
देवलोकादिमं लोकं द्रक्ष्यामः पुनरागतम् ॥  
इत्युक्त्वा ब्राह्मणान्सर्वानामन्त्रयत पाण्डवः।  
कारणं चैव तत्तेवामाचचक्षे तपस्विनाम् ॥  
तमुग्रतपसः प्रीताः कुत्वापार्थं प्रदक्षिणम्।  
ब्राह्मणास्तेऽन्वमोदन्त शिवेन कुशलेन च ॥  
सुखोदर्कमिमं क्लेशमचिराद्भरतर्षभ।  
क्षत्रधर्मेण धर्मज्ञ तीर्त्वा गां पालयिष्यसि ॥  
तत्तु राजा वचस्तेषां प्रतिगृह्य तपस्विनाम्।  
प्रतस्थे सह विप्रैस्तैर्भ्रातृभिश्च परन्तपः ॥  
`द्रौपद्या सहितः श्रीमान्हैडिम्बेयादिभिस्तदा'।  
राक्षसैरनुयातो वै लोमशेनाभिरक्षितः ॥  
क्वचित्पद्भ्यां ततोऽगच्छद्राक्षसैरुदह्यते क्वचित्।  
तत्रतत्र महातेजा भ्रातृभिः सह सुव्रतः ॥  
ततो युधिष्ठिरो राजा बहुन्क्लेशान्विचिन्तयन्।  
सिंहव्याघ्रगजाकीर्णामुदीचीं प्रययौ दिशम् ॥  
अवेमाण कैलासं मैनाकं चैव पर्वतम्।  
गन्धमादनपादांश्च मेरुं चापि शिलोच्चयम् ॥  
उपर्युपरि शैलस्य बहीश्च सरितः शिवाः।  
पृष्ठं हिमवतः पुण्यं ययौ सप्तदशेऽहनि ॥  
ददृशुः पाण्डवा राजन्गन्धमादनमन्तिकम्।  
पृष्ठे हिमवतः पुण्ये नानाद्रुमलतावृते ॥  
सलिलावर्तसञ्जातैः पुष्पितैश्च महीरुहैः।  
समावृतं पुण्यतममाश्रमं वृषपर्वणः ॥  
तमुपक्रम्य राजर्षिं धर्मात्मानमरिन्दमाः।  
पाण्डवा वृषपर्वाणमवदन्त गतक्लमाः ॥  
अभ्यनन्दत्स राजर्षिः पुत्रवद्भरतर्षभान्।  
पूजिताश्चावसंस्तत्रसप्तरात्रमरिन्दमाः ॥  
अष्टमेऽहनि सम्प्राप्ते तमृषिं लोकविश्रुतम्।  
आमन्त्र्य वृषपर्वाणं प्रस्थानं प्रत्यरोचयन् ॥  
एकैकशश्च तान्विप्रान्निवेद्य वृषपर्वणि।  
न्यासभूतान्यथाकालं बन्धूनिव सुसत्कृतान्।  
पारिबर्हं चतं शेषं परिदाय महात्मने ॥  
ततस्ते यज्ञपात्राणि रत्नान्याभरणानि च।  
न्यदधुःपाण्डवा राजन्नाश्रमे वृषपर्वणः ॥  
अतीतानागते विद्वान्कुशलः सर्वधर्मवित्।  
अन्वशासत्स धर्मज्ञः पुत्रवद्भरतर्षभान् ॥  
तेऽनुज्ञाता महात्मानः प्रययुर्दिशमुत्तराम्।  
`कुष्णया सहिता वीरा ब्राह्मणैश्च महात्मभिः तान्प्रस्थितानन्वगच्छद्वृषपर्वा महीपतीन्।  
उपन्यस् महातेजा विप्रेभ्यः पाण्डवांस्तदा ॥  
अनुसंसार्य कौन्तेयानाशीर्भिरभिनन्द्य च।  
वृषपर्वा निववृतेपन्थानमुपदिश्य च ॥  
नानामृगगणैर्जुष्टं कौन्तेयः सत्यविक्रमः।  
पदातिर्भ्रातृभिः सार्धं प्रातिष्ठत युधिष्ठिरः ॥  
नानाद्रुमनिरोधेषु वसन्तः शैलसानुषु।  
पर्वतं विविशुस्ते तं चतुर्थेऽहनि पाण्डवाः ॥  
महाभ्रघनसङ्काशं सलिलोपहितं शुभम्।  
मणिकाञ्चनरम्यं च शैलं नानासमुच्छ्रयम् ॥  
`रम्यं हिमवतः प्रस्थं बहुकन्दरनिर्झरम्।  
शिलाविभङ्गविकटं लतापादपसङ्कुलम्' ॥  
ते समासाद्यपन्थानं यतोक्तं वृषपर्वणा।  
अनुसस्रुर्यथोद्देशं पश्यन्तो विविधान्नगान् ॥  
उपर्युपरि शैलस्य गुहाः परमदुर्गमाः।  
सुदुर्गमांस्ते सुबहून्सुखेनैवाभिचक्रमुः ॥  
धौम्यः कृष्णा च पार्ताश्च लोमशश्च महानृषिः।  
आगच्छन्सहितास्तत्रन कश्चिदपि हीयते ॥  
ते मृगद्विजसङ्घुष्टं नानाद्रुमलतायुतम्।  
शाखामृगगणैश्चैव सेवितं सुमनोरमम् ॥  
पुण्यं पद्मसरोपेतं सपल्वलमहावनम्।  
उपतस्थुर्महाभागा माल्यवतं महागिरिम् ॥  
ततः किम्पुरुषावासं सिद्धचारणसेवितम्।  
ददृशुर्हृषरोमाणाः पर्वतं गन्धमादनम् ॥  
विद्याधरानुचरितं किन्नरीभिस्तथैव च।  
गजसङ्घसमावासं सिंहव्याघ्रगणायुतम् ॥  
शरभोन्नादसङ्घुष्टं नानमृगनिषेवितम् ॥  
ते गन्धमादनवनं तन्नन्दनवनोपमम्।  
मुदिताः पाण्डुतनया मनोनयननन्दनम् ॥  
विविशुः क्रमशो वीरा अरण्यं शुभकाननम्।  
द्रौपदीसहिता वीरास्तैश्च विप्रैर्महात्मभिः ॥  
शृण्वन्तः प्रीतिजननान्वल्गून्मन्दकलाञ्शुभान्।  
श्रोत्ररम्यान्सुमधुराञ्शब्दान्खगमुखेरितान् ॥  
सर्वर्तुफलभाराञ्यान्सर्वर्तुकुसुमोज्ज्वलाम्।  
पश्यन्तः पादपांस्चापि फलभारावनामितान् ॥  
आम्रानाम्रातकान्फुल्लान्नारिकेलान्सतिन्दुकान्।  
मुञ्जातकांस्तथाञ्जीरान्दाडिमान्बीजपूरकान् ॥  
पनसाँल्लिकुचान्मोचाः खर्जूरानम्लवेतसान्।  
परावतांस्तथा क्षौद्रानीपांश्चापि मनोरमान् ॥  
बेल्वान्कपित्थाञ्जम्बूश्च काश्मरीर्ब्रदरीस्तथा।  
पुक्षानुदुम्बरवटानश्वत्थान्क्षीरिकास्तथा ॥  
मल्लातकानामलकीर्हरीतकबिभीतकान्।  
इङ्गुदान्करमर्दांश्च तिन्दुकांश् महाफलान् ॥  
एतानन्यांश्च विविधान्गन्धमादनसानुषु।  
फलैरमृतकल्पैस्तानाचितान्स्वादुभिस्तरूपन् ॥  
तथैव चम्पकाशोकान्केतकान्बकुलांस्तथा।  
पुन्नागान्सप्तपर्णांश्च कर्णिकारान्सकेतकान्।  
पाटलान्कुटजान्रम्यान्मन्दारेन्दीवरांस्तथा ॥  
पारिजातान्कोविदारान्देवदारुद्रुमांस्तथा।  
पारिजातान्कोविदारान्देवदारुद्रुमांस्तथा।  
शालांस्तालांस्तमालांश्च पिप्पलान्हिङ्गुकांस्तथा ॥  
चकोरैः शतपत्रैश् भृङ्गराजैस्तथा शुकैः।  
कोकिलैः कलविङ्कैश्च हारितैर्जीवजीवकैः ॥  
प्रियकैश्चातकैश्चैव तथाऽन्यैर्विविधैः खगैः।  
श्रोत्ररम्यं सुमधुरं कूजद्भिश्चाप्यधिष्ठितान् ॥  
सरांसि च मनोज्ञानि समन्ताज्जलचारिभिः।  
कुमुदैः पुण्डरीकैश्च तृथा कोकनदोत्पलैः।  
कहारैः कमलैश्चैव आचितानि समन्ततः ॥  
कादम्बैश्चक्रवाकैश्च कुररैर्जलकुक्कुटैः।  
कारण्डवैः प्लवैर्हंसैर्बकैर्मद्गुभिरेव च ॥  
एतैश्चान्यैश्च कीर्णानि समन्ताज्जलचारिभिः।  
हृष्टैस्तथा तामरसरसासवमदालसैः ॥  
पद्मोदरच्युतरजःकिञ्जल्कारुणरञ्जितैः।  
मञ्जुस्वरैर्मधुकरैर्विरुतान्कमलाकरान् ॥  
अपश्यंस्ते नरव्याघ्रा गन्धमादनसानुषु।  
तथैव पद्मषण्डैश्च मण्डितांश्च समन्ततः ॥  
शिखण्डिनीभिः सहिताँल्लतामण्डलकेषु च।  
मेघतूर्यरवोद्दाममदनाकुलितान्भृशम् ॥  
कृत्वैव केकामधुरं सङ्गीतं मधुरस्वरम्।  
चित्रान्कलापान्विस्तीर्य सविलासान्मदालसान् ॥  
मयूरान्ददृशुर्हृष्टान्नृत्यतो वनलालसान्।  
कांश्चित्प्रियाभिः सहितान्रममाणान्कलापिनः ॥  
वल्लीलतासङ्कटेषु कुटजेषु स्थितांस्तथा।  
कांश्चिच्च कुटजानां तु विटपेषूत्कटानिव ॥  
कलापरुचिराटोपनिचितान्मुकुटानिव।  
विवरेषु तरूणां च रुचिरान्ददृशुश्च ते ॥  
सिन्धुवारांस्तथोदारान्मन्मथस्येव तोमरान्।  
सुवर्णवर्णकुसुमान्गिरीणां सिखरेषु च।  
कर्णिकारान्विकसितान्कर्णपूरानिवोत्तमान् ॥  
तथाऽपश्यन्कुरबकान्वनराजिषु पुष्पितान्।  
कामवश्यौत्सुक्यकरान्कामस्येव शरोत्करान् ॥  
तथैव वनराजीनामुदारान्रचितानिव।  
विराजमानांस्तेऽपश्यंस्तिलकांस्तिलकानिव ॥  
तथानङ्गशराकारान्सहकारान्मनोरमान्।  
अपश्यन्भ्रामरान्राजन्मञ्जरीभिर्विराजितान् ॥  
हिरण्यसदृशैः पुष्यैर्दावाग्निसदृशैरपि।  
लोहितैरञ्जनाभैश्च वैदूर्यसदृशैरपि।  
अतीव वृक्षा राजन्ते पुष्पिताः शैलसानुषु ॥  
तथा सालांस्तमालांश्च पाटलाबकुलानपि।  
माला इव समासक्ताः शैलानां शिखरेषु च ॥  
विमलस्फाटिकाभानि पाण्डुरच्छदनैर्द्विजैः।  
कलहंसैरुपेतानि सारसाभिरुतानि च ॥  
सरांसि बहुशः पार्था पश्यन्तः शैलसानुषु।  
पद्मोत्पलविमिश्राणि सुखशीतजलानि च ॥  
एवं क्रमेण ते वीरा वीक्षमाणाः समन्ततः।  
गन्वन्त्यथ माल्यानि रसवन्ति फलानि च ॥  
सरांसि च मनोज्ञानि वृक्षांश्चातिमनोरमान्।  
विविशुः पाण्डवाः सर्वेविस्मयोत्फुल्ललोचनाः ॥  
कमलोत्पलकह्लारपुण्डरीकसुगन्धिना।  
सेव्यमाना वने तस्मन्सुखस्पर्शेन वायुना ॥  
ततो युधिष्ठिरो भीममाहेदं प्रीतिमद्वचः।  
अहो श्रीमदिदं भीम गन्धमादनकाननम् ॥  
वने ह्मस्मिन्मनोरम्ये दिव्या काननजा द्रुमाः।  
लताश्च विविधाकाराः पत्रपुष्पफलोपगाः।  
भान्त्येते पुष्पविकचाः पुंस्कोकिलकुलाकुलाः ॥  
नात्र कण्टकिनः केचिन्न च विद्यन्त्यपुष्पिताः।  
स्निग्धपत्रफला वृक्षा गन्धमादनसानुषु ॥  
भ्रमरारावमधुरा नलिनीः फुल्लपङ्कजाः।  
विलोड्यमाना पश्येमाः करिभिः सकरेणुभिः ॥  
पश्येमां नलिनीं चान्यां कमलोत्पलमालिनीम्।  
स्रग्धरां विग्रहवतीं साक्षाच्छ्रियमिवापराम् ॥  
नानाकुसुमगन्धाढ्यास्तस्येमाः काननोत्तमे।  
उपगीयमाना भ्रमरै राजन्ते वनराजयः ॥  
पश्य भीम शुभान्देशान्देवाक्रीडान्समन्ततः।  
अमानुषगतिं प्राप्ताः संसिद्धाः स्म वृकोदर ॥  
लताभिः पुष्पिताग्राभिः पुष्पिताः पादपोत्तमाः।  
संश्लिष्टाः पार्थ शोभन्ते गन्धमादनसानुषु ॥  
शिखण्डिनीभिश्चरतां सहितानां शिखण्डिनाम्।  
नदतां शृणु निर्घोषं भीम पर्वतसानुषु ॥  
चकोराः शतपत्राश्च मत्तकोकिलशारिकाः।  
पत्रिणः पुष्पितानेतान्सम्पतन्ति महाद्रुमान् ॥  
रक्तपीतारुणाः पार्थ पादपाग्रगताः खगाः।  
परस्परमुदीन्ते बहवो जीवजीवकाः ॥  
हरितारुणवर्णानां शाड्वलानां समीपतः।  
सारसाः प्रतिदृश्यन्ते शैलप्रस्रवणेष्वपि ॥  
वदन्ति मधुरा वाचः सर्वभूतमनोरमाः।  
भृङ्गराजोपचक्राश्च लोहपृष्ठाः पतत्रिणः ॥  
चतुर्विषाणाः पद्माभाः कुञ्जराः सकरेणवः।  
एते वैडूर्यवर्णाभं क्षोभयन्ति महत्सरः ॥  
बहुतालसमुत्सेघाः शैलशृङ्गपरिच्युताः।  
नानाप्रस्रवणेभ्यश्च वारिधाराः पतन्ति च ॥  
भास्कराभप्रभा भीमाः शारदाभ्रघनोपमाः।  
शोभयन्ति महाशैलं नानारजतधातवः ॥  
क्वचिदञ्जनवर्णाभाः क्वचित्काञ्चनसन्निभाः।  
धातवो हरितालस्य क्वचिद्धिङ्गुलकस्य च ॥  
मनःशिलागुहाश्चैव सन्ध्याभ्रनिकरोपमाः।  
शशलोहितवर्णाभाः क्वचिद्गैरिकधातवः ॥  
सितासिताभ्रप्रतिमा बालसूर्यसमप्रभाः।  
एते बहुविधाः शैलं शोभयन्ति महाप्रभाः ॥  
गन्धर्वाः सह कान्ताभिर्यथेष्टं भीमविक्रमाः।  
दृश्यन्ते शैलशृङ्गेषु पार्थ किम्पुरुषैः सह ॥  
गीतानां समतालानां तथासाम्नां च निःखनः।  
श्रूयते बहुधा भीम सर्वभूतमनोहरः ॥  
महागङ्गामुदीक्षख पुण्यां देवनदीं शुभाम्।  
कलहंसगणैर्जुष्टामृषिकिन्नरसेविताम् ॥  
धातुभिश्च सरिद्भिश्च किन्नरैर्मृगपक्षिभिः।  
गन्धर्वैरप्सरोभिश्च काननैश्च मनोरमैः ॥  
व्यालैश्च विविधाकारैः शतशीर्षैः समन्ततः।  
उपेतं पश्य कौन्तेय शैलराजमरिन्दम ॥  


वैशम्पायन उवाच।  

ते प्रीतमनसः शूराः प्राप्ता गतिमनुत्तमाम्।  
नातृप्यन्पर्वतेन्द्रस्य दर्शनेन परन्तपाः ॥  
उपेतमथ माल्यैश्च फलवद्भिश्च पादपैः।  
आर्ष्टिपेणस् राजर्षेराश्रमं ददृशुस्तदा ॥  
ततस्ते तिग्मतपसं कृशं धमनिसन्ततम्।  
पारगं सर्वविद्यानामार्ष्टिषेणमुपागमन् ॥  
इति श्रीमन्महाभारते अरण्यपर्वणि यक्षयुद्धपर्वणि एकोनषष्ट्यधिकशततमोऽध्यायः ॥159॥  

## टिप्पणयः

जयं अर्जुनम् ॥  
कृतोद्देशः पञ्चमे वर्षे मयाऽवश्यमागन्तव्यमिति कृतसङ्केतः ॥  
श्वेतं कैलासम् ॥  
तत्रापि देशे अस्माभिरिति शेषः।  
उद्देशः कृतः।  
सन्धिरार्षः ॥  
सुखोदर्कं सुखोदयम् ॥  
उपन्यस्य निवेद्य ॥  
अनुसंसार्य अनुगम्य ॥  
तामरसानां रसएव आसवो मद्यं तज्जेन मदेन अलसाः ॥  
विरुतान्विशिष्टशब्दयुतान् ॥  
कुटजेषु वृक्षविशेषेषु।  
वल्लीनां रलताप्रतानानि तैः सङ्कटेषु कुञ्जीकृतेषु॥  
सिन्धुवारान् पद्मविशेषान् ॥  
कामवश्यानां नराणामौत्मुक्यकरान् ॥  
हे भीम ॥  
नलिनीं सरसीम्।  
कमलोत्पलयोरवान्तरजातिभेदः।  
विग्रहवतीं शरीरवतीम् ॥  
तस्य शैलस्य ॥  
भृङ्गराजादयः पक्षिविशेषाः ॥  
चतुर्विषाणाश्चतुर्दन्ताः ॥  

###### अरण्यपर्व \- अध्याय 160

### ॥  
श्रीः ॥  

## 3.160. अध्यायः 160

## विषयाः

आर्ष्टिपेणराजर्षिणा युधिष्ठिरम्प्रति कैलासवर्णनपूर्वकमर्जुनागमनपर्यन्तं स्वाश्रमएव निवासचोदना ॥1॥  

## पाठः



वैशम्पायन उवाच।  

युधिष्ठिरस्तमासाद्य तपसा दग्धकिल्बिषम्।  
अभ्यवादयत प्रीतः शिरसा नाम कीर्तयन् ॥  
ततः कृष्णा च भीमश्च यमौ च सुतपस्विनौ।  
शिरोभिः प्राप्य राजर्षिं परिवार्योपतस्थिरे ॥  
तथैव धौम्यो धर्मज्ञः पाण्डवानां पुरोहितः।  
यथान्यायमुपाक्रान्तस्तमृषिं संशितव्रतम् ॥  
अन्वजानात्स धर्मज्ञो मुनिर्दिव्येन चक्षुषा।  
पाण्डोः पुत्रान्कुरुश्रेष्ठानास्यतामिति चाब्रवीत् ॥  
कुरूणामृपभं प्राज्ञं पूजयित्वा महातपाः।  
सह भ्रातृभिरसीनं पर्यपृच्छदनामयम् ॥  
नानृते कुरुपे भावं कच्चिद्धर्मे प्रवर्तसे।  
मातापित्रोश्च ते वृत्तिः कच्चित्पार्थ न सीदति ॥  
कच्चित्ते गुरवः सर्वे वृद्धा वैद्याश्च पूजिताः।  
कच्चिन्न कुरुपे भावं पार्थ पापेषु कर्मसु ॥  
सुकृतम्प्रतिकर्तुं च कच्चिद्धातुं च दुष्कृतम्।  
यथान्यायं कुरुश्रष्ठ जानासि न विकत्थसे ॥  
यथार्हं मानिताः कच्चित्त्वया नन्दन्ति साधवः।  
वनेष्वपि वसन्कच्चिद्धर्ममेवानुवर्तसे ॥  
कच्चिद्धौम्यस्त्वदाचारैर्न पार्थ परितप्यते।  
दानधर्मतपःशौचैरार्जवेन तितिक्षया ॥  
पितृपैतामहं वृत्तं कच्चित्पार्थानुवर्तसे।  
कच्चिद्राजर्षियातेन पथा गच्छसि पाण्डव ॥  
स्वेस्वे किल कुले जाते पुत्रे नप्तरि वा पुनः।  
पितरः पितृलोकस्थाः शोचन्ति च रमन्ति च ॥  
किं तस्य दुष्कृतेऽस्माभिः सम्प्राप्तव्यं भविष्यति।  
किं चास्य सुकृतेऽस्माभिः प्राप्तव्यमिति शोभनं ॥  
पिता माता तथैवाग्निर्गुरुरात्मा च पञ्चमः।  
यस्यैतेपूजिताः पार्थ तस् लोकावुभौ जितौ ॥  


\[युधिष्ठिर उवाच।  

भगवन्नार्य माऽऽहैतद्यथावद्धर्मनिश्चयम्।  
यथाशक्ति यथान्यायं क्रियते विधिवन्मया ॥  


आर्ष्टिषेण उवाच।\]  

अब्भक्षा वायुभक्षाश्च प्लवमाना विहायसा।  
जुषन्ते पर्वतश्रेष्ठमृषयः पर्वसन्धिषु ॥  
कामिनः सह कान्ताभिः परस्परमनुव्रताः।  
दृश्यन्ते शैलशृङ्गस्था यथा किम्पुरुषा नृप ॥  
अरजांसि च वासांसि वसानाः कौशिकानि च।  
दृश्यन्ते बहवः पार्थ गन्धर्वाप्सरसां गणाः ॥  
विद्याधरगणाश्चैव स्रग्विणः प्रियदर्शनाः।  
महोरगगणाश्चैव सुपर्णाश्चारणादयः ॥  
अस्य चोपरि शैलस्य श्रूयते पर्वसन्धिषु।  
भेरीपणवशङ्खानां मृदङ्गानां च निःखनः ॥  
इहस्थैरेव तत्सर्वं श्रोतव्यं भरतर्षभाः।  
न कार्या वः कथञ्चित्स्यात्तत्राभिगमने मतिः ॥  
न चाप्यतः परं शक्यं गन्तुं भरतसत्तमाः।  
विहारस्तत्र देवानाममानुषगतिस्तु सा ॥  
ईषच्चपलकर्माणं मनुष्यमिह भारत।  
द्विषन्ति सर्वभूतानि ताडयन्ति च राक्षसाः ॥  
अस्यातिक्रम्य शिखरं कैलासस्य युधिष्ठिर।  
गतिः परमसिद्धानां देवर्षीणां प्रकाशते ॥  
चापलाद्धि न गन्तव्यं पार्त यानैस्ततः परम्।  
अयःशूलादिभिर्घ्नन्ति राक्षसाः शत्रुसूदन ॥  
अप्सरोभिः परिवृतः समृद्ध्या नरवाहनः।  
इह वैश्रवणस्तात पर्वसन्धिषु दृश्यते ॥  
शिखरे तं समासीनमधिपं यक्षरक्षसाम्।  
प्रेक्षन्ते सर्वभूतानि भानुमन्तमिवोदितम् ॥  
देवदानवसिद्धानां तथा वैश्रवणस्य च।  
गिरेः शिखरमुद्यानमिदं भरतसत्तम ॥  
उपासीनस्य धनदं तुम्बुरोः पर्वसन्धिषु।  
गीतसामस्वनस्तात श्रूयते गन्धमादने ॥  
एतदेवंविधं चित्रमिह तात युधिष्ठिर।  
प्रेक्षन्ते सर्वभूतानि बहुशः पर्वसन्धिषु ॥  
भुञ्जाना मुनिभोज्यानि रसवन्ति फलानि च।  
वसध्वं पाण्डवश्रेष्ठा यावदर्जुनदर्शनात् ॥  
न तात चपलैर्भाव्यमिह प्राप्तैः कथञ्चन।  
`चपलः सर्वभूतानां द्वेष्यो भवति मानवः' ॥  
उषित्वेह यथाकामं यथाश्रद्धं विहृत्य च।  
ततः शस्त्रजितां श्रेष्ठ पृथिवीं पालयिष्यसि ॥  
इति श्रीमन्महाभारते अरण्यपर्वणिः यक्षयुद्धपर्वणि षष्ट्यधिकततमोऽध्यायः ॥160॥  

## टिप्पणयः

मुनिः आर्ष्ठिषेणः ॥  
वैद्याः विद्यया विदिताः ॥  
सुषुक्रनममां उपकारिणम्।  
दुष्कृतं अपकारिणं हातुं त्यक्तुं न विकत्थसे ज्ञातास्मीति न श्लाघसे ॥  
यथावत् माऽऽह यथामामाह ॥  
पर्वसन्धिषु प्रतिपत्पञ्चदश्योरन्तराले ॥  
उद्यानं क्रीडावनयुतम् ॥  

###### अरण्यपर्व \- अध्याय 161

### ॥  
श्रीः ॥  

## 3.161. अध्यायः 161

## विषयाः

कदाचन गरुडपक्षवातानीताद्भुताम्बुजदर्शिन्या द्रौपद्या तादृशबहुपुष्पानयनं तथा दुष्टयक्षराक्षसक्षपणं च प्रार्थितेन भीमेन तदर्थं गन्धमादनशिखरारोहणम् ॥1॥  
तथा स्वीयशङ्खध्वनिश्रवणेनाभिद्रुतवतां मणिमदादीनां युद्धे हननम् ॥2॥  

## पाठः



जनमेजय उवाच।  

आर्ष्टिषेणाश्रमे तस्मिन्मम पूर्वपितामहाः।  
पाण्डोः पुत्रा महात्मान सर्वे दिव्यपराक्रमाः ॥  
कियन्तं कालमवसन्पर्वते गन्धमादने।  
किञ्च चक्रुर्महावीर्याः सर्वेऽतिबलपौरुषाः ॥  
कानि चाभ्यवहार्याणि तत्र तेषां महात्मनाम्।  
वसतां लोकवीराणामासंस्तद्ब्रूहि सत्तम ॥  
विस्तरेण च मे शंस भीमसेनपराक्रमम्।  
यद्यच्चक्रे महाबाहुस्तस्मिन्हैमवते गिरौ ॥  
न खल्वासीत्पुनर्युद्धं तस् यक्षैर्द्विजोत्तम।  
`धनदाध्युषिते नित्यं वसतस्तत्र पर्वते' ॥  
कच्चित्समागमस्तेषामासीद्वैश्रवणस्य च।  
तत्र ह्यायाति धनद आर्ष्टिषेणो यथाऽब्रवीत् ॥  
एतदिच्छाम्यहं श्रोतुं रविस्तरेण तपोधन।  
न हि मे शृण्वतस्तृप्तिरस्ति तेषां विचेष्टितम् ॥  


वैशम्पायन उवाच।  

एतदात्महितं श्रुत्वा तस्याप्रतिमतेजसः।  
शासनं सततं चक्रुस्तथैव भरतर्षभाः ॥  
भुञ्जाना मुनिभोज्यानि रसवन्ति फलानि च।  
शुद्धबाणहतानां च मृगाणां पिशितान्यपि ॥  
मेध्यानि हिमवत्पृष्ठे मधूनि विविधानि च।  
एवं ते न्यवसंस्तत्र पाण्डवा भरतर्षभाः ॥  
तथा निवसतां तेषां पञ्चमं वर्षमभ्यगात्।  
शृण्वतां लोमशोक्तानि वाक्यानि विविधान्युत ॥  
कृत्यकाल उपस्तास्य इति चोक्त्वा घटोत्कचः।  
राक्षसैः सह सर्वैश्च पूर्वमेव गतः प्रभो ॥  
आर्ष्टिषेणाश्रमे तेषां वसतां वै महात्मनाम्।  
अगच्छन्बहवो मासाः पश्यतां महदद्भुतम् ॥  
तैस्तत्रविहरद्भिश्च रममाणैश्च पाण्डवैः।  
प्रीतिमन्तो महाभागा मुनयश्चारणास्तथा ॥  
आजग्मुः पाण्डवान्द्रष्टुं शुद्धात्मानो यतव्रताः।  
ते तैः सह कथां चक्रुर्द्रिव्यां भरतसत्तमाः ॥  
ततः कतिपयाहस्सु महाह्रदनिवासिनम्।  
ऋद्धिमन्तं महानागं सुपर्णः सहसाऽहरत् ॥  
प्राकम्पत महाशैलः प्रामृद्यन्त महाद्रुमाः।  
ददृशुः सर्वभूतानि पाणअडवाश्च तदद्भुतम् ॥  
ततः शैलोत्तमस्याग्रात्पाण्डवान्प्रति मारुतः।  
अवहत्सर्वमाल्यानि गन्धवन्ति शुभानि च ॥  
तत्रपुष्पाणि दिव्यानि सुहृद्भिः सह पाण्डवाः।  
ददृशुः पञ्चवर्णानि द्रौपदी च यशस्विनी ॥  
भीमसेनं ततः कृष्णा काले वचनमब्रवीत्।  
विविक्ते पर्वतोद्देशे सुखासीनं महाभुजम् ॥  
सुपर्णानिलवेगेन श्वसनेन महाबलात्।  
पञ्चवर्णानि पात्यन्ते पुष्पाणि भरतर्षभ ॥  
`दिव्यावर्णानि दिव्यानि दिव्यगन्धवहानि च।  
मदयन्तीव गन्धेन मनो मे भरतर्षभ ॥  
येषां तु दर्शनात्स्पर्शान्सौरभ्याच्च तथैव च।  
नश्यतीव मनोदुःखं ममेदं शत्रुतापन ॥  
ईदृशैः कुसुमैर्दिव्यैर्दिव्यगन्धवहैः शुभैः।  
देवतान्यर्चयित्वाऽहमिच्छेयं सङ्गमं त्वया ॥  
इदं तु पुरुषव्याघ्र विशेषेणाम्बुजं शुभम्।  
गन्धसंस्थानसम्पन्नं मम मानसवर्धनम्' ॥  
प्रत्यक्षं सर्वलोकस् नह्यदृश्यत मां प्रति ॥  
`वासुदेवसहायेन वासुदेवप्रियेण च'।  
खाण्डवे सत्यसन्धेन भ्रात्रा तव महात्मना ॥  
गन्धर्वोरगरक्षांसि वासवश्च पराजितः।  
हता मायाविनश्चोग्रा धनुः प्राप्तं च गाण्डिवं ॥  
तवापि सुमहत्तेजो महद्बाहुबलं च ते।  
अविषह्यमनाधृष्यं शक्रतुल्यपराक्रम ॥  
त्वद्बाहुबलवेगेन त्रासिताः सर्वराक्षसाः।  
हित्वा शैलं प्रपद्यन्तां भीमसेन दिशो दश ॥  
ततः शैलोत्तमस्याग्रं चित्रमाल्यधरं शिवम्।  
व्यपेतभयसम्मोहाः पश्यन्तु सुहृदस्तव ॥  
एवं प्रणिहितं भीम चिरात्प्रभृतिमे मनः।  
द्रष्टुमिच्छामि शैलाग्रं त्वद्बाहुबलमाश्रिता ॥  
`इच्छामि च नरव्याघ्र पुष्पं प्रत्यक्षमीदृशम्।  
आनीयमानं क्षिप्रं वै त्वया भरतसत्तम' ॥  
ततः क्षिप्तमिवात्मानं द्रौपद्या स परन्तपः।  
नामृष्यत महाबाहुः प्रहारमिवसद्गजः ॥  
सिंहर्षभगतिः श्रीमानुदारः कनकप्रभः।  
मनस्वी बलवान्दृष्टो मानी भूरश्च पाण्डवः ॥  
लोहिताक्षः पृथुव्यंसो मत्तवारणविक्रमः।  
सिंहदंष्ट्रो वृषस्कन्धः सालपोत इवोद्गतः ॥  
महात्मा चारुसर्वाङ्ग कम्बुग्रीवो महाहनुः।  
रुक्मपृष्ठं धनुः खङ्गं तूणांश्चापि परामृशन् ॥  
सकेसरीव चोत्सिक्तः प्रभिन्न इव वारणः।  
व्यपेतभयसम्मोहः शैलमभ्यपतद्बली ॥  
तं मृगेन्द्रमिवायान्तं प्रभिन्नमिव वारणम्।  
ददृशुः सर्वभूतानि पार्थं खङ्गधनुर्धरम् ॥  
द्रौपद्या वर्धयन्हर्षं गदामादाय पाण्डवः।  
व्यपेतभयसम्मोहः शैलराजं समाविशत् ॥  
न ग्लानिर्न च कातर्यं न वैक्लव्यं न मत्सरः।  
कदाचिज्जुषते पार्थमात्मजं मातरिश्वनः ॥  
तदेकायनमासाद्य विषमं भीमदर्शनम्।  
बहुतालोच्छ्रयं शृङ्गमारुरोह महाबलः ॥  
स किन्नरमहानागमुनिगन्धर्वराक्षसान्।  
हर्षयन्पर्वतस्याग्रमारुरोह महाबलः ॥  
ततो वैश्रवणावासं ददर्श भरतर्षभः।  
काञ्चनैः स्फाटिकैश्चैव वेश्मभिः समलङ्कृतम् ॥  
\[प्राकारेण परिक्षिप्तं सौवर्णेन समन्ततः।  
सर्वरत्नद्युतिमता सर्वोद्यानवता तथा ॥  
शैलादभ्युच्छ्रयवता चयाट्टालकशोभिना।  
द्वारतोरणनिर्व्यूहध्वजसंवाहशोभिना ॥  
विलासिनीभिरत्यर्थं नृत्यन्तीभिः समन्ततः।  
वायुना धूयमानाभिः पताकाभिरलङ्कृतम् ॥  
धनुष्कोटिमवष्टभ्य वक्रभावेन बाहुना।  
पश्यमानः सखेदेन द्रविणाधिपतेः पुरम् ॥\]  
मोदयनसर्वभूतानि गन्धमादनसम्भवः।  
सर्वगन्धवहस्तत्र मारुतः सुसुखो ववौ ॥  
चित्रा विविधवर्णाभाश्चित्रमञ्जरिधारिणः।  
अचिन्त्या विविधास्तत्र द्रुमाः परमशोभिनः ॥  
रत्नजालपरिक्षिप्तं चित्रमाल्यविभूषितम्।  
राक्षसाधिपतेः स्थानं ददृशे भरतर्षभः ॥  
गदाखङ्गधनुष्पाणिः समभित्यक्तजीवितः।  
भीमसेनो महाबाहुस्तस्थौ गिरिवाचलः ॥  
ततः शङ्खमुपाध्माय द्विषतां रोमहर्षणम्।  
ज्याघोषं तलशब्दं च कृत्वा भूतान्यमोहयत् ॥  
ततः प्रहृष्टरोमाणस्तं शब्दमभिदुद्रुवुः।  
यक्षराक्षसगन्धर्वाः पाण्डवस्य समीपतः ॥  
गदापरिघनिस्त्रिंशशूलशक्तिपरश्वथाः।  
प्रगृहीता व्यरोचन्त यक्षराक्षसबाहुभिः ॥  
ततः प्रववृते युद्धं तेषां तस्य च भारत ॥  
तैः प्रयुक्तान्महामायैः शूलशक्तिपरश्वथान्।  
भल्लैर्भीमः प्रचिच्छेद भीमवेगतरैस्ततः ॥  
अन्तरिक्षगतानां च भूमिष्ठानां च गर्जताम्।  
शरैर्विव्याध गात्राणइ राक्षसानां महाबलः ॥  
`शोणितस्य ततः पेतुर्घनानामिव भारत।'  
गात्रेभ्यः प्रच्युता धारा राक्षसानां समन्ततः'।  
स लोहितमहावष्टिमभ्यवर्षन्महाबलः ॥  
गदापरिघपाणीनां रक्षसां कायसम्भवा।  
कायेभ्यः प्रच्युता धारा राक्षसानां समन्ततः ॥  
भीमबाहुबलोत्सृष्टैरायुधैर्यक्षरक्षसाम्।  
विनिकृत्तानि दृश्यन्ते शरीराणि शिरांसि च ॥  
प्रच्छाद्यमानं रक्षोभिः पाण्डवं प्रियदर्शनम्।  
ददृशुः सर्वभूतानि सूर्यमभ्रगणैरिव ॥  
स रश्मिभिरिवादित्यः शरैररिनिपातिभिः।  
सर्वानार्च्छन्महाबाहुर्बलवान्सत्यविक्रमः ॥  
अभितर्जयमानाश्च रुवन्तश् महारवान्।  
सन्नाहं भीमसेनस्य ददृशुः सर्वराक्षसाः ॥  
ते हि विक्षतसर्वाङ्गा भीमसेनभयार्दिताः।  
भीममार्तस्वरं चक्रुर्विप्रकीर्णमहायुधाः ॥  
उत्सृज्य ते गदाशूलानसिशक्तिपरश्वथान्।  
दक्षिणां दिशमाजग्मुस्त्रासिता दृढधन्वना ॥  
तत्र शूलगदापाणिर्व्यूढोरस्को महाभुजः।  
सखा वैश्रवणस्यासीन्मणिमान्नाम राक्षसः ॥  
दर्शयन्स प्रतीकारं पौरुषं च महाबलः।  
स तान्दृष्ट्वा परावृत्तान्स्मयमान इवाब्रवीत् ॥  
एकेन बहवः सङ्ख्ये मानुषेण पराजिताः।  
प्राप्य वैश्रवणावासं किं वक्ष्यथ धनेश्वरम् ॥  
एवमाभाष् तान्सर्वानभ्यवर्तत राक्षसः।  
शक्तिशूलगदापाणिरभ्यधावत्स पाण्डवम् ॥  
तमापतन्तं वेगेन प्रभिन्नमिव वारणम्।  
वत्सदन्तैस्त्रिभिः पार्श्वे भीमसेनः समार्दयत् ॥  
मणिमानपि सङ्क्रुद्धः प्रगृह्य महतीं गदाम्।  
प्राहिणोद्भीमसेनाय परिगृह्य महाबलः ॥  
विद्युद्रूपां महाघोरामाकाशे महतीं गदाम्।  
शरैर्बहुभिरानर्छद्भीमसेनः शिलाशितैः ॥  
प्रत्यहन्यन्त ते सर्वेगदामासाद्य सायकाः।  
न वेगं धारयामासुर्गदावेगस्य वेगिताः ॥  
गदायुद्धसमाचारं बुध्यमानः स वीर्यवान्।  
व्यंसयामास तं तस्य प्रहारं भीमविक्रमः ॥  
ततः शक्तिं महाघोरां रुक्मदण्डामयस्मयीम्।  
तस्मिन्नेवान्तरे धीमान्प्रचिक्षेप स राक्षसः ॥  
सा भुजं भीमनिर्ह्रादा भित्त्वाभीमस् दक्षिणम्।  
साग्निज्वाला महारौद्रा पपात सहसा भुवि ॥  
सोऽतिविद्धो महेष्वासः शक्त्याऽमितपराक्रमः।  
गदां जग्राह कौन्तेयो गदायुद्धविशारदः ॥  
रुक्मपट्टपिनद्धां तां शत्रूणां भयवर्धिनीम्।  
प्रगृह्याथ नदन्भीमः शैक्यां सर्वायसीं गदाम्।  
तरसा चाभिदुद्राव मणिमन्तं महाबलम् ॥  
दीप्यमानं महाशूलं प्रगृह्य मणिमानपि।  
प्राहिणोद्भीमसेनाय वेगेन महता नदन् ॥  
भङ्क्त्वा शूलं गदाग्रेण गदायुद्धविभागवित्।  
अभिदुद्राव तं तूर्णं गरुत्मानिव पन्नगम् ॥  
सोऽन्तरिक्षमवप्लुत्य विधूय सहसा गदाम्।  
प्रचिक्षेप महाबाहुर्विनद्य रणमूर्धनि ॥  
सेन्द्राशनिरिवेन्द्रेण विसृष्टा वातरहसा।  
हत्वा रक्षः क्षितिं प्राप्य कृत्येव निपपात ह ॥  
तं राक्षसं बीमबलं भीमसेनबलाहतम्।  
ददृशुः सर्वभूतानि सिंहेनेव गवाम्पतिम् ॥  
तं प्रेक्ष्य निहतं भूमौ हतशेषा निशाचराः।  
भीममार्तस्वरं कृत्वा जग्मुः प्राचजीं दिशं प्रति ॥  
इति श्रीमन्महाभारते अरण्यपर्वणि यक्षयुद्धपर्वणि एकषष्ट्यधिकशततमोऽध्यायः ॥  

## टिप्पणयः

सद्गव इति झ. पाठः ॥  
पृथू विशिष्टौ अंसौ यस्यस पृथुव्यंसः ॥  
ग्लानिः श्रमः. कातर्यं भयम्।  
वैक्लव्यमनुत्साहः।  
मत्सरः परोत्कर्षासहिष्णुत्वम् ॥  
एकायनं वामदक्षिणसञ्चारशून्यम् ॥  
परिक्षिप्तं परित आवृतम् ॥  
चयाट्टालकशोभिना।  
चयः प्रकारस्य मूलबन्धः।  
अट्टालकः उपरिगृहम्।  
तोरणं वहिर्द्वारम्।  
निर्व्यूहः नागदन्ताख्यं गृहान्निर्गतं दारु ॥  
वक्रभावेन वक्रेण बाहुना उपलक्षितः।  
खेदेन तद्दर्शनात्खसम्पात्स्मरणं तेन. द्रविणाधिपतेः धनाधिपतेः ॥  
ददृशे ददर्श ॥  
न मोहं भीमसेनस्येति झ. पाठः ॥  
अदर्शयदाधीकारमिति झ. पाठः ॥  
सङ्ख्ये सङ्ग्रामे ॥  
प्रत्यहन्यन्त प्रतिहताः।  
वेगिताः वेगवन्तोपि।  
गदावेगस्य गदायां वेगोऽत्यभ्यासो यस्य तस्य ॥  
सः भीमः।  
व्यंसयामास व्यर्थीचकार ॥  
अयस्मयी अयोमयीम् ॥  
शैक्यां शीकयति शत्रुन्पराभवतीति शैक्या।  
शीकयतेर्ऋहलोर्ण्यदिति ण्यत्।  
ततः स्वार्थिकोण् ॥  

###### अरण्यपर्व \- अध्याय 162

### ॥  
श्रीः ॥  

## 3.162. अध्यायः 162

## विषयाः

भीमादर्शनेन दुर्मनायमानैर्युधिष्ठिरादिभिः पर्वताग्रारोहणेन भीमसमीपगमनम् ॥1॥  
भीमहतावशिष्टैर्निवेदितमणिमदादिवधेन कुबेरेण युयुत्सया भीमम्प्रत्यागमनम् ॥2॥  
तत्रयुधिष्ठिरादिदर्शनेन शान्तमन्युना तेन तान्प्रति स्वस्याग स्त्यशापावासिकथनपूर्वकं भीमसेनकार्यानुमोदनम् ॥3॥  

## पाठः



वैशम्पायन उवाच।  

श्रुत्वा बहुविधैः शब्दैर्नाद्यमानां गिरेर्गुहाम्।  
अजातशत्रुः कौन्तेयो माद्रीपुत्रावुभावपि ॥  
धौम्यः कृष्णा च विप्राश्च सर्वे च सुहृदस्तथा।  
भीमसेनमपश्यन्तः सर्वे विमनसोऽभवन् ॥  
द्रौपदीमार्ष्टिषेणाय सम्प्रधार्य महारथाः।  
सहिताः सायुधाः शूराः शैलमारुरुहुस्तदा ॥  
ततः सम्प्राप्य शैलाग्रं वीक्षमाणा महारथाः।  
ददृशुस्ते महेष्वासा भीमसेनमरिन्दमम् ॥  
स्फुरतश्च महाकायान्गतसत्वांश्च राक्षसान्।  
महाबलान्महासत्वान्भीमसेनेव पातितान् ॥  
शुशुरतश्च महाकायान्गतसत्वांश्च राक्षसान्।  
महाबलान्महासत्वान्भीमसेनेन पातितान् ॥  
ततस्ते समतिक्रम्य परिष्वज्य वृकोदरम्।  
तत्रोपविविशुः पार्थाः प्राप्ता गतिमनुत्तमाम् ॥  
तैश्चतुर्भिर्महेष्वासैर्गिरिशृङ्गमशोभत।  
लोकपालैर्महाभागैर्दिवं देववरैरिव ॥  
कुबेरसदनं दृष्ट्वा राक्षसांश्च निपातितान्।  
भ्राता भ्रातरमासीनमथोवाच युधिष्ठिरः ॥  
साहसाद्यदिवा मोहाद्बीम पापमिदं कृतम्।  
नैतत्ते सदृशं वीर मुनेरिव मृषा वधाः ॥  
राजद्विष्टं न कर्तव्यमिति धर्मविदो विदुः।  
त्रिदशानामिदं द्विष्टं भीमसेन त्वया कृतम् ॥  
अर्थधर्मावनादृत्य यः पापे कुरुते मनः।  
कर्मणां पार्थ पापानां स फलं विन्दते ध्रुवम् ॥  
`साहसंवत भद्रं ते देवानामपि चाप्रियम्'।  
पुनरेवं न कर्तव्यं मम चेदिच्छसि प्रियम् ॥  


वैशम्पायन उवाच।  

एवमुक्त्वा स धर्मात्मा भ्राता भ्रातरमच्युतम्।  
`भीमसेनं महाबाहुमप्रधृष्यपराक्रमम्' ॥  
अर्थतत्त्वविभागज्ञः कुन्तीपुत्रो युधिष्ठिरः।  
विराम महातेजास्तमेवार्थं विचिन्तयन् ॥  
ततस्ते हतशिष्टा ये भीमसेनेन राक्षसाः।  
सहिताः प्रत्यपद्यन्त कुबेरसदनं प्रति ॥  
ते जवेन महावेगाः प्राप्य वैश्रवणालयम्।  
भीममार्तस्वरं चक्रुर्भीमसेनभयार्दिताः ॥  
न्यस्तशस्त्रायुधाः क्लान्ताः शोणिताक्तपरिच्छदाः।  
प्रकीर्णमूर्धजा राजन्यक्षाधिपतिमब्रुवन् ॥  
गदापरिघनिस्त्रिंसतोमरप्रासयोधिनः।  
राक्षसा निहताः सर्वे तव देवपुरःसराः ॥  
प्रमृद्यतरसा शैलं मानुषेण धनेश्वर।  
एकेन निहताः सङ्ख्ये गताः क्रोधवशा गणाः ॥  
प्रवरा राक्षसेन्द्राणां यक्षाणां च नराधिप।  
शेरते निहता देव गतसत्वाः परासवः ॥  
भग्नः शैलो वयं भग्ना मणिमांस्ते सखा हतः।  
मानुषेणं कृतं कर्म विधत्स्व यदनन्तरम् ॥  
स तच्छ्रुत्वा तु सङ्क्रुद्धः सर्वयक्षगणाधिपः।  
कोपसंरक्तनयनः कथमित्यब्रवीद्वचः ॥  
द्वितीयमपराध्यन्तं भीमं श्रुत्वा धनेश्वरः।  
चुक्रोध यक्षाधिपतिर्युज्यतामिति चाब्रवीत् ॥  
अथाभ्रघनसङ्काशं गिरिकूटमिवोच्छ्रितम्।  
रथं संयोजयामासुर्गर्न्धैवर्हेममालिभिः ॥  
तस्य सर्वगुणोपेता विमलाक्षा हयोत्तमाः।  
तेजोबलगुणोपेता नानारत्नविभूषिताः।  
शोभमाना रथे युक्तास्तरिष्यन्त इवाशुगाः ॥  
`ततस्ते तु महायक्षाः क्रुद्धं दृष्ट्वा धनेश्वरम्'।  
हर्षयामासुरन्योन्यमिङ्गितैर्विजयावहैः ॥  
स तमास्थाय भगवान्राजराजो महारथम्।  
प्रययौ देवगनधर्वैः स्तूयमानो महाद्युतिः ॥  
तं प्रयान्तं महात्मानं सर्वे यक्षा धनाधिपम्।  
`अनुजग्मुर्महात्मानं धनदं घोरदर्शनाः' ॥  
रक्ताक्षा हेमसङ्काशा महाकाया महाबलाः।  
सायुधा बद्धनिस्त्रिंशा यक्षा बहुशतायुधाः ॥  
ते जवेन महावेगाः प्लवमाना विहायसा।  
गन्धमादनमाजग्मुः प्रकर्षन्त इवाम्बरम् ॥  
तत्केसरिमहाजालं धनाधिपतिपालितम्।  
`रम्यं चैव गिरेः शृङ्गमासेदुर्यत्रपाण्डवाः' ॥  
कुबेरं च महात्मानं यक्षरक्षोगणावृतम्।  
ददृशुर्हृष्टरोमाणः पाण्डवाः प्रियदर्शनम् ॥  
कुबेरस्तु महासत्वान्पाण्डोः पुत्रान्महारथान्।  
आत्तकार्मुकनिस्त्रिंशान्दृष्ट्वा प्रीतोऽभवत्तदा ॥  
`सर्वे चेमे नरव्याघ्राः पुरन्दरसमौजसः।'  
देवकार्यं करिष्यन्ति हृदयेन तुतोष ह ॥  
ते पक्षिण इवापेतुर्गिरिशृङ्गं महाजवाः।  
तस्थुस्तेषां सकाशे वै धनेश्वरपुरःसराः ॥  
ततस्तं हृष्टमनसं पाण्डवान्प्रति भारत।  
समीक्ष्ययक्षगन्धर्वा निर्विकारमवस्थिताः ॥  
पाण्डवाश्च महात्मानः प्रणम्य धनदं प्रभुम्।  
नकुलः सहदेवश् धर्मपुत्रश्च धर्मवित् ॥  
अपराद्धमिवात्मानं मन्यमाना महारथाः।  
तस्थुः प्राञ्जलयः सर्वे परिवार्य धनेश्वरम् ॥  
शय्यासनयुतं श्रीमत्पुष्पकं विश्वकर्मणा।  
विहितं चित्रपर्यन्तमातिष्ठत धनाधिपः ॥  
तमासीनं महाकायाः शङ्कुकर्णा महाजवाः।  
उपोपविविशुर्यक्षा राक्षसाश् सहस्रशः ॥  
शतशश्चापि गन्धर्वास्तथैवाप्सरसां गणाः।  
परिवार्योपतिष्ठन्ति यथा देवाः शतक्रतुम् ॥  
काञ्जनीं शिरसा बिभ्रद्भीमसेनः स्रजं शुभाम्।  
बाणखङ्गधनुष्पाणिरुदैक्षत धनाधिपम् ॥  
न भीर्भीमस्य न ग्लानिर्विक्षतस्यापि राक्षसैः।  
आसीत्तस्यामवस्तायां कुबेरमपि पश्यतः ॥  
आददानं शितान्बाणान्योद्धुकाममवस्थितम्।  
दृष्ट्वा भीमं धर्मसुतमब्रवीन्नरवाहनः ॥  
विदुस्त्वां सर्वभूतानि पार्थ भूतहिते रतम्।  
निर्भयश्चापिशैलाग्रे वस त्वं सह बन्धुभिः ॥  
न च मन्युस्त्वया कार्यो भीमसेनस्य पाण्डव।  
कालेनैते हताः पूर्वं निमित्तमनुजस्तव ॥  
व्रीडा चात्रन कर्तव्या साहसं यदिदं कृतम्।  
दृष्टश्चापि सुरैः पूर्वंविनाशो यक्षरक्षसाम् ॥  
न भीमसेने कोपो मे प्रीतोस्मि भरतर्षभ।  
कर्मणा भीमसेनस्य मम तुष्टिरभूत्पुरा ॥  


वैशम्पायन उवाच।  

स एवमुक्त्वा राजानं भीमसेनमभाषत।  
नैतन्मनसि मे तात वर्तते कुरुसत्तम ॥  
यदिदं साहसं भीम कृष्णार्थे कृतवानसि।  
मामनादृत्य देवांश्च विनाशं यक्षरक्षसाम् ॥  
स्वबाहुबलमाश्रित्य तेनाहं प्रीतिमांस्त्वयि।  
शापादद्य विनिर्मुक्तो घोरादस्माद्वृकोदर ॥  
अहं पूर्वमगस्त्येन क्रुद्धेन परमर्षिणा।  
शप्तोऽपराधे कस्मिंश्चित्तस्यैषा निष्कृतिर्ध्रुवम् ॥  
दृष्टो हि मम सङ्क्लेशः पुरा पाण्डवनन्दन।  
न तवात्रापराधोस्ति कथञ्चिदपि पाण्डव ॥  


युधिष्ठिर उवाच।  

कथं शप्तोसि भगवन्नगस्त्येन महात्मना।  
श्रोतुमिच्छाम्यहं देव यथैतच्छापकारणम् ॥  
इदं चाश्चर्यभूतं मे यत्क्रोधात्तस् धीमतः।  
तदैव त्वं न निर्दग्धः सबलः सपदानुगः ॥  


धनेश्वर उवाच।  

देवतानामभून्मन्त्रः कुशावत्यां नरेश्वर ॥  
वृतस्तत्राहमगमं महापद्मशतैस्त्रिभिः।  
यक्षाणआं घोररूपाणां विविधायुधधारिणाम् ॥  
अध्वन्यहमथापश्यमगस्त्यमृपिसत्तमम्।  
उग्रं तपस्तप्यभानं यमुनातीरमाश्रितम्।  
नानापक्षिगणाकीर्णं पुष्पितद्रुमशोभितम् ॥  
तमूर्द्वबाहुं दृष्ट्वैव सूर्यस्याभिमुखे स्थितम्।  
तेजोराशिं दीप्यमानं हुताशनमिवैधितम् ॥  
राक्षसाधिपतिः श्रीमान्मणिमान्नाम मे सखा।  
मौर्क्यादज्ञानभावाच्च दर्पान्मोहाच्च पार्थिव ॥  
न्यष्ठीवदाकाशगतो महर्षेस्तस्य मूर्धनि।  
ततः क्रुद्धः स भगवानुवाचेदं तपोधनः ॥  
मामवज्ञाय दुष्टात्मा यस्मादेष सखा तव।  
धर्षणां कृतवानेतां पश्यतस्ते धनेश्वर ॥  
त्वं चाप्येभिर्हतैः सैन्यैः क्लेशं प्राप्नुहि दुर्भते।  
तमेव मानुषं दृष्ट्वाकिल्विषाद्विप्रमोक्ष्यसे ॥  
सैन्यानां तु तवैतेषां पुत्रपौत्रबलान्वितम्।  
न शापं प्राप्यते घोरं गच्छ तेऽऽज्ञां करिष्यति ॥  
एष शापो मया प्राप्तः प्राक्तस्मादृषिसत्तमात्।  
स भीमेन महाराज भ्रात्रा तव विमोक्षितः ॥  
इति श्रीमन्महाभारते अरण्यपर्वणि यक्षयुद्धपर्वणि द्विषष्ट्यधिकशततमोऽध्यायः ॥162॥  

## टिप्पणयः

सम्प्रधार्य रक्षार्थं समर्प्य ॥  
मुनेरिव वनवासिनस्ते तवैतत् सदृशं नोचितम्।  
यत् मृषा निर्निमित्तम्. वधो रक्षसां हिंसा ॥  
सहिता मिलिताः ॥  
युज्यतां रथ इवि शेषः ॥  
अभ्रघनः सजलमेघः।  
गन्धर्वैर्हयैर्योजयामासुः यक्षा इति शेषः ॥  
विमलाक्षाः दशावर्तशुद्धाः ॥  
दृष्टो ज्ञातः ॥  
मम मया।  
सङ्क्लेशो भाविदुःखम् ॥  
कुशावत्यां कुशस्थलीसञ्ज्ञे देशविशेषे ॥  
एधितं समिद्धम् ॥  
मौर्ख्यात् विचाराक्षमत्वात्।  
अतएव अगस्त्योयमित्यज्ञानभावात्।  
मौर्ख्यमपि दर्पात्सम्पत्तिगर्वात्।  
सोपि मोहात् सम्पत्तेर्नश्वरत्वाज्ञानात् ॥  
न्यष्ठीवत् थूत्कृतवान् ॥  

###### अरण्यपर्व \- अध्याय 163

### ॥  
श्रीः ॥  

## 3.163. अध्यायः 163

## विषयाः

कुबेरेण युधिष्ठिरानुशासनपूर्वकं स्वभवनगमनम् ॥1॥  
कुबेराज्ञया राक्षसपूजितैर्युधिष्ठिरादिभिस्तद्रात्रौ तद्गृहे सुखवासः ॥2॥  

## पाठः



धनद उवाच।  

युधिष्ठिर धृतिर्दाक्ष्यं देशकालपराक्रमाः।  
लोकतन्त्रविधानानामेष पञ्चविधो विधिः ॥  
धृतिमन्तश्च दक्षाश्च स्वे स्वे कर्मणि भारत।  
पराक्रमविधानज्ञा नराः कृतयुगेऽभवन् ॥  
धृतिमान्देशकालज्ञः सर्वधर्मविधानवित्।  
क्षत्रियः क्षत्रियश्रेष्ठ शास्ति वै पृथिवीमनु ॥  
य एवं वर्तते पार्थ पुरुषः सर्वकर्मसु।  
स लोके लभते वीर यशः प्रेत्य च सद्गतिम् ॥  
देशकालान्तरप्रेप्सुः कृत्वा शक्रः पराक्रमम्।  
सम्प्राप्तस्त्रिदिवे राज्यं वृत्रहा वसुभिः सह ॥  
\[यस्तु केवलसंरम्भात्प्रपातं न निरीक्षते।\]  
पापात्मा पापबुद्धिर्यः पापमेवानुवर्तते।  
कर्मणामविभागज्ञः प्रेत्य चेह विनश्यति ॥  
अकालज्ञः सुदुर्मेधाः कार्याणामविशेषवित्।  
वृथाचारसमारम्भः प्रेत्य चेह विनश्यति ॥  
साहसे वर्तमानानां निकृतीनां दुरात्मनाम्।  
सर्वेषामर्थलिप्सूनां पापो भवति निश्चयः ॥  
अधर्मज्ञोऽवलिप्तश्च बालबुद्धिरमर्षणः।  
निर्भयो भीमसेनोऽयं तं शाधि पुरुषर्षभ ॥  
आर्ष्टिषेणस् राजर्षेः प्राप्य भूयस्त्वमाश्रमम्।  
तमिस्रां प्रथमां तत्र वीतशोकभयो वस ॥  
अलकां सह गन्धर्वैर्यक्षैश्च सह किन्नरैः।  
`गमिष्यामि महाबाहो त्वं चापि बदरीं व्रज' ॥  
मन्नियुक्ता मनुष्येन्द्र सर्वे च गिरिवासिनः।  
रक्षन्तु त्वां महाबाहो सहितं द्विजसत्तमैः ॥  
साहसेषु च सन्तिष्ठंस्त्वया शैले वृकोदरः।  
वार्यतां साध्वयं राजंस्त्वया धर्मभृतांवर ॥  
इतः परं च वो राजन्द्रक्ष्यन्ति वनगोचराः।  
उपश्थास्यन्ति वो राजन्रक्षिष्यन्ते च वः सदा ॥  
तथैव चान्नपानानि स्वादूनि च बबूनि च।  
आहरिष्यन्ति मत्प्रेष्याः सदा वः पुरुषर्षभाः ॥  
यथा जिष्णुर्महेन्द्रस्य यथा वायोर्वृकोदरः।  
धर्मस्य त्वं यथा तात योगोत्पन्नो निजः सुतः ॥  
आत्मजावात्मसम्पन्नौ यमौ चोभौ यथाश्विनोः।  
रक्ष्यास्तद्वन्ममापीह यूयं सर्वे युधिष्ठिर ॥  
अर्थतत्त्वविधानज्ञः सर्वधर्मविधानवित्।  
भीमसेनादवरजः पल्गुनः कुशली दिवि ॥  
याः काश्चन मता लोके स्वर्ग्याः परमसम्पदः।  
जनमप्रभृति ताः सर्वाः स्थितास्तात धनञ्जये ॥  
द्रमो दानं बलं बुद्धिर्ह्रीर्धृतिस्तेज उत्तमम्।  
एतान्यपि महासत्वे स्थितान्यमिततेजसि ॥  
न मोहात्कुरुते जिष्णुः कर्म पाण्डव गर्हितम्।  
न पार्थस् मृषोक्तानि कथयन्ति नरा नृषु ॥  
स देवपितृगन्धर्वैः कुरूणआं कीर्तिवर्धनः।  
आनीतः कुरुतेऽस्त्राणि शक्रसद्मनि भारत ॥  
योऽसौ सर्वान्महीपालान्धर्मेण वशमानयत्।  
स शन्तनुर्महातेजाः पितुस्तव पितामहः ॥  
प्रीयते पार्थ पार्थेन दिवि गाण्डीवधन्वना।  
सम्यक्वासौ महावीर्यः कुलधुर्य इव स्थितः ॥  
पितॄन्देवानृषीन्विप्रान्पूजयित्वा महायशाः।  
सप्त मुख्यान्महामेधानाहरद्यमुनां प्रति ॥  
अधिराजः स राजंस्त्वां शन्तनुः प्रपितामहः।  
स्वर्गजिच्छक्रलोकस्थः कुशलं परिपृच्छति ॥  


वैशम्पायन उवाच।  

एतच्छ्रुत्वा तु वचनं धनदेन प्रभाषितम्।  
पाण्डवाश्च ततस्तेन बभूवः सम्प्रहर्षिताः ॥  
ततः शक्तिं गदां खङ्गं धनुश्च भरतर्षभः।  
प्राध्वङ्कृत्वा नमश्चक्रे कुबेराय वृकोदरः ॥  
ततोऽब्रवीद्धनाध्यक्षः शरण्यः शरणागतम्।  
मानहा भव शत्रूणां सुहृदां नन्दिवर्धनः ॥  
`विभयस्ताप शैलाग्रे वसानः सह बन्धुभिः।  
सुपर्णपितृदेवानां सततं मानकृद्भव ॥  
ऋजुं पश्यत मा वक्रं सत्यं वदत माऽनृतम्।  
दीर्घं पश्यत मा ह्रस्वं परं पश्यत माऽपरम्' ॥  
स्वेषु वेश्मसु रम्येषु वसतामित्रतापनाः।  
कामान्न परिहास्यन्ति यक्षा वोभरतर्षभाः ॥  
शीघ्रमेव गुडाकेशः कृतास्त्रः पुरुषर्षभः।  
साक्षान्मघवतोत्सृष्टः सम्प्राप्स्यति धनञ्जयः ॥  
एवमुत्तमकर्माणमनुशिष्य युधिष्ठिरम्।  
अस्तं गिरिमिवादित्यः प्रययौ गुह्यकाधिपः ॥  
तं परिस्तोमसङ्कीर्णैर्नानारत्नविभूषितैः।  
यानैरनुययुर्यक्षा राक्षसाश्च सहस्रशः ॥  
पक्षिणामिव कनिर्घोषः कुबेरसदनं प्रति।  
बभूव परमाश्वानामैरावतपथे यथा ॥  
ते जग्मुस्तूर्णमाकाशं धनाधिपतिवाजिनः।  
प्रकर्षन्त इवाभ्राणि पिबन्त इवमारुतम् ॥  
ततस्तानि शरीराणि गतसत्वानि रक्षसाम्।  
अपाकृष्यन्त शैलाग्राद्धनाधिपतिशासनात् ॥  
तेषां हि शापकालः स कृतोऽगस्त्येन धीमता।  
समरे निहतास्तस्माच्छापस्यान्तोऽभवत्तदा ॥  
पाण्डवाश्महात्मानस्तेषु वेश्मसु तां क्षपाम्।  
सुखमूषुर्गतोद्वेगाः पूजिताः सह राक्षसैः ॥  
इति श्रीमन्महाभारते अरण्यपर्वणि यक्षयुद्धपर्वणि त्रिषष्ट्यधिकशततमोऽध्यायः ॥163॥  

## टिप्पणयः

दाक्ष्यं यत्नशीलता।  
पराक्रमः शत्रूणामभिभावनहेतुः क्रिया।  
विधानानां कार्याणां विधिरभ्युदयहेतुः।  
अदेशे अकाले च कृतं धृत्यादिकमभिभवहेतुरित्यर्थः ॥  
संरम्भात् कोपात् ॥  
निकृतीनां वञ्जनापराणाम् ॥  
अवलिप्तो गर्वितः ॥  
तत्त्वं याथात्म्यम्।  
विधानं प्राप्त्युपायम् ॥  
स्वर्ग्याः स्वर्गाय हिताः सम्पदः ॥  
कुरुते अभ्यस्यति ॥  
महामेधानश्वमेधान् ॥  
प्राध्वङ्कृत्वा बह्वा।  
उपसंहृत्येत्यर्थः ॥  
नन्दिः समृद्धिः ॥  
स्वेषु वेश्मसु अस्मदीयेषु।  
कामान् काम्यमानानर्थान् न परिहास्यन्ति किन्तु साधयिष्यन्त्येवेत्यर्थः ॥  
परिस्तोमाश्रित्रकम्बला हस्त्यादीनां पल्याणभूताः ॥  
ऐरावतपथे इनद्रपुरीप्रदेशे ॥  
अपाकृष्यन्त अपाकृतानि ॥  

###### अरण्यपर्व \- अध्याय 164

### ॥  
श्रीः ॥  

## 3.164. अध्यायः 164

## विषयाः

धौम्येन युधिष्ठिरम्प्रति मेरुमन्दववर्णनपूर्वकं चन्द्रसूर्यादिगतिप्रकारनिरूपणम् ॥1॥  

## पाठः



वैशम्पायन उवाच।  

ततः सूर्योदये धौम्यः पाञ्चालीसहितांस्च तान्।  
आर्ष्टिणेन सहितः पाण्डवानभ्यवर्तत ॥  
तेऽभिवाद्यार्ष्टिषेणस्य पादौ धौम्यस्य चैव ह।  
ततः प्राञ्जलयः सर्वे ब्राह्मणांस्तानपूजयन् ॥  
`आर्ष्टिषेणं परिष्वज्य पुत्रवद्भरतर्षभ'।  
धर्मराजं स्पृशन्पाणौ पाणिना स महातपाः।  
प्राचीं दिशमभिप्रेक्ष्य महर्षिरिदमब्रवीत् ॥  
असौ सागरपर्यन्तां भूमिमावृत्य तिष्ठति।  
शैलराजो महाराज मन्दरोऽभिविराजयन्।  
इन्द्रवैश्रवणोपेतां दिशं पाण्डव रक्षति ॥  
पर्वतैश्च वनान्तैश्च काननैश्चैव शोभितम्।  
एतमाहुर्महेन्द्रस्य राज्ञो वैश्रवणस्य च।  
ऋषयः सर्वधर्मज्ञाः सर्वे तात मनीषिणः ॥  
अतश्चोद्यन्तमादित्यमुपतिष्ठन्ति वै प्रजाः।  
ऋषयश्चापि धर्मज्ञाः सिद्धाः साध्याश्च देवताः ॥  
यमस्तु राजा धर्मज्ञः सर्वप्राणभृतां प्रभुः।  
प्रेतसत्वगतीमेतां दक्षिणामाश्रितो दिशम् ॥  
एतत्संयमनं पुण्यमतीवाद्भुतदर्शनम्।  
प्रेतराजस्य भवनमृद्ध्या परमया युतम् ॥  
यं प्राप्य सविता राजन्सत्येन प्रतितिष्ठति।  
अस्तं पर्वतराजानमेतमाहुर्मनीषिणः ॥  
एवं पर्वतराजानं समुद्रं च महोदधिम्।  
अवसन्वरुणो राजा भूतानि परिरक्षति ॥  
उदीचीं दीपयन्नेष दिशं तिष्ठति कीर्तिमान्।  
महामेरुर्महाभाग शिवो ब्रह्मविदाङ्गतिः ॥  
यस्मिन्ब्रह्मसदश्चैव भूतात्मा चावतिष्ठते।  
प्रजापतिः सृजन्सर्वं यत्किञ्चिज्जङ्गमागमम् ॥  
यानाहुर्ब्रह्मणः पुत्रान्मानसान्दक्षसप्तमान्।  
तेषामपि महामेरुः शिवं स्थानमनामयम् ॥  
अत्रैव प्रतितिष्ठन्ति पुनरेषोदयन्ति च।  
सप्त देवर्षयस्तात वसिष्ठप्रमुखास्तदा ॥  
देशं विरजसं पश्य मेरोः शिखरमुत्तमम्।  
यत्रात्मतृप्तैरध्यास्ते देवैः सह पितामहः ॥  
यमाहुः सर्वभूतानां प्रकृतेः प्रकृतिं ध्रुवम्।  
अनादिनिधनं देवं प्रभुं नारायणं परम् ॥  
ब्रह्मणः सदनात्तस्य परं स्थानं प्रकाशते।  
देवाश्च यत्नात्पश्यन्ति सर्वतेजोमयं शुभम् ॥  
अत्यर्कानलदीप्तं तत्स्थानं विष्णोर्महात्मनः।  
स्वयैव प्रभया राजन्दुष्प्रेक्ष्यं देवदानवैः ॥  
प्राच्यां नारायणस्थानं मेरावतिविराजते ॥  
यत्र भूतेश्वरस्तात सर्वप्रकृतिरात्मभूः।  
भासयन्सर्वभूतानि सुश्रियाऽभिविराजते ॥  
नात्र ब्रह्मर्षयस्तात कुत एव महर्षयः।  
प्राप्नुवन्ति गतिं ह्येतां यतीनां भावितात्मनाम् ॥  
न तं ज्योतीम्पि सर्वाणि प्राप्य भासन्ति पाण्डव।  
स्वयम्प्रभुरचिन्त्यात्मा तत्र ह्यतिविराजते ॥  
यतयस्तत्र गच्छन्ति भक्त्या नारायणं हरिम्।  
परेण तपसा युक्ता भाविताः कर्मभिः शुभैः।  
योगसिद्धा महात्मानस्तमोमोहविवर्जिताः ॥  
तत्र गत्वा पुनर्नेमं लोकमायान्ति भारत।  
स्वयम्भुवं महात्मानं देवदेवं सनातनम् ॥  
स्थानमेतन्महाभाव ध्रुवमक्षयमव्ययम्।  
ईश्वरस्य सदा ह्येतत्प्रणमात्र युधिष्ठिर ॥  
\[एनं त्वहरहर्मेरुं सूर्याचन्द्रमसौ ध्रुवम्।  
प्रदक्षिणमुपावृत्यकुरुतः कुरुनन्दन ॥  
ज्योतींषि चाप्यशेषेण सर्वाण्यनघ सर्वतः।  
परियान्ति महाराज गिरिराजं प्रदक्षिणम् ॥\]  
एतं ज्योतींषि सर्वाणि प्रकर्षन्भगवानपि।  
कुरुते वितमस्कर्मा आदित्योऽभिप्रदक्षिणम् ॥  
अस्तं प्राप्य ततः सन्ध्यामतिक्रम्य दिवाकरः।  
उदीचीं भजते काष्ठां बहुधा पर्वसन्धिषु ॥  
सुमेरुमनुवृत्तः स पुनर्गच्छति पाण्डव।  
प्राङ्युखः सविता देवः सर्वभूतहिते रतः ॥  
स सम्यग्विभजन्कालान्बहुधा पर्वसन्धिषु।  
तथैव भगवान्सोमो नक्षत्रैः सह गच्छति ॥  
एवमेतं त्वतिक्रम्य महामेरुमतन्द्रितः।  
सोमश्च विभजन्कालं बहुधा पर्वसन्धिषु।  
भासयन्सर्वभूतानि पुनर्गच्छति सागरम् ॥  
तथा तमिस्रहा देवो मयूखैर्भासयञ्जगत्।  
मार्गमेतमसम्बाधमादित्यः परिवर्तते ॥  
सिसृक्षुः शिशिराण्येव दक्षिणां भजते दिशम्।  
ततः सर्वाणि भूतानि कालं शिशिरमृच्छति ॥  
स्थावराणां च भूतानां जङ्गमानां च तेजसा।  
तेजांसि समुपादत्ते निवृत्तः स विभावसुः ॥  
ततः स्वेदः क्लमस्तन्द्री ग्लानिश्च भजते नरान्।  
प्राणिभिः सततं स्वप्नोह्यभीक्ष्णं च निपेव्यते ॥  
एवमेतमनिर्देश्यं मार्गमावृत्य भानुमान्।  
पुनः सृजति वर्षाणि भगवान्भासयन्प्रजाः ॥  
वृष्टिमारुतसन्तापैः सुखैः स्थावरजङ्गमान्।  
वर्धयनसुमहातेजाः पुनः प्रतिनिवर्तते ॥  
एवमेष चरन्पार्थ कालचक्रमतन्द्रितः।  
प्रकर्षन्सर्वभूतानि सविता परिवर्तते ॥  
सन्तता गतिरेतस्य नैष तिष्ठति पाण्डव।  
आदायैव तु भूतानां तेजो विसृजते पुनः ॥  
विभजन्सर्वभूतानामायुः कर्म च भारत।  
अहोरात्रं कलाः काष्ठाः सृजत्येष सदा विभुः ॥  
इति श्रीमन्महाभारते अरण्यपर्वणि यक्षयुद्धपर्वणि चतुःषष्ट्यधिकशततमोऽध्यायः ॥164॥  

## टिप्पणयः

इन्द्रवैश्रवणांवेतां दिशं पाण्डव रक्षतः इति झ. पाठः ॥  
प्रेतसत्वगतीं मृतानां प्राणिनां गम्याम् ॥  
संयमनं नामतः ॥  
आवसन्नधितिष्ठन् ॥  
भूतात्मा सर्वे षां भूतानामात्मा।  
सम्पूर्णब्रह्माण्डपिण्डभिमानित्वात् ॥  
ब्रह्मणः चतुर्मुखस्य ॥  
प्रणम नमस्कुरु ॥  
उपावृत्य अप्रदक्षिणं गत्वैव।  
भचक्रवेगात् कुलालचक्रे प्रतीपं क्रमन्ती पिपीलिकेव प्रदक्षिणं कुरुत इत्यर्थः ॥  
पुनर्गच्छति मन्दरमिति झ. पाठः ॥  
शिशिराणि शीतानि ॥  
तेजांसि समुपादत्ते ग्रीष्मे ॥  
अनिर्देश्यं मार्गं अन्तरिक्षम् ॥  

###### अरण्यपर्व \- अध्याय 165

### ॥  
श्रीः ॥  

## 3.165. अध्यायः 165

## विषयाः

इन्द्रादधिगतास्त्रेणार्जुनेन स्वर्गाद्गन्धमादननिवासिनो युधिष्ठिरादीन्प्रत्यागमनम् ॥1॥  

## पाठः



वैशम्पायन उवाच।  

तस्मिन्नगेन्द्रे वसतां तु तेषां महात्मनां सद्व्रतमास्थितानाम्।  
रतिः प्रमोदश्च बभूव तेषा\- माकाङ्क्षतां दर्शनमर्जुनस्य ॥  
तान्वीर्ययुक्तान्सुविशुद्धसत्वां\- स्तेजस्विनः सत्यधृतिप्रधानान्।  
सम्प्रीयमाणा बहवोऽबिजग्मु\- र्गन्धर्वसङ्घाश्च महर्षयश्च ॥  
तं पादपैः पुष्पफलैरुपेतं नगोत्तमं प्राप्य महारथानाम्।  
मनःप्रसादः परमो बभूव यथा दिवं प्राप्य मरुद्गणानाम् ॥  
मयूरहंसस्वननादितानि पुष्पोपकीर्णानि महाचलस्य।  
शृङ्गाणि सानूनि च पश्यमाना गिरेः परं हर्षमवाप्य तस्थुः ॥  
साक्षात्कुबेरेण कृताश्च तस्मि\- न्नगोत्तमे संवृतकूटगुल्माः।  
कादम्बकारण्डवहंसजुष्टाः पद्माकुलाः पुष्करिणीरपश्यन् ॥  
क्रीडाप्रदेशांस्च समृद्धरूपा\- न्सवेदिकांस्ते न्यवसन्सुवेशान्।  
मणिप्रकीर्णांश्च मनोरमांश्च यथा भवेयुर्नदस्य राज्ञः ॥  
अनेकवर्णैश् सुगन्धिभिश्च महाद्रुमैः सन्ततमभ्रजालैः।  
तपःप्रधानाः सततं चरन्तः शृङ्गं गिरेश्चिन्तयितुं न शेकुः ॥  
स्वतेजसा तस्य नगोत्तमस्य महौषधीनां च तथा प्रभावात्।  
विभक्तरूपः सविता बभूव निशामुखं प्राप्य नरर्षभाणाम् ॥  
यमास्थितः स्थावरजङ्गमानां विभावसुर्भाविता हरीशः।  
तस्योदयं चास्तमनं च वीर\- स्तत्रस्थितास्ते ददृशुर्नृसिंहाः ॥  
रवेस्तमिस्रागमनिर्गमांस्ते तथोदयं चास्तमनं च वीराः।  
समावृताः प्रेक्ष्य तमोनुदस्य गभस्तिजालैः प्रदिशो दिशश्च ॥  
स्वाध्यायवन्तः सततक्रियाश्च धर्मप्रधानाश्च शुचिव्रताश्च।  
सत्ये स्थितास्तस्य महारथस्य सत्यव्रतस्यागमनप्रतीक्षाः ॥  
इहैव हर्षोऽस्तु समागतानां क्षिप्रं कृतास्त्रेण धनञ्जयेन।  
इति ब्रुवन्तः परमाशिपस्ते पार्थास्तपोयोगपरा बभूवुः ॥  
दृष्ट्वा विचित्राणि गिरौ वनानि किरीटिनं चिन्तयतामभीक्ष्णम्।  
बभूव राविर्दिवसश्च तेषां संवत्सरेणैव समानरूपः ॥  
यदैव धौम्यानुमते महात्मा कृत्वा जटां प्रव्रजितः स जिष्णुः।  
तदैव तेषां नबभूव हर्षः कुतो रतिस्तद्गतमानसानाम् ॥  
भ्रातुर्नियोगात्तु युधिष्ठिरस्य वनादसौ वारणमत्तगामी।  
यत्काम्यकात्प्रव्रजितः स जिष्णु\- स्तदैव ते शोकहता बभूवुः ॥  
तथैव तं चिन्तयतां सिताश्व\- मस्त्रार्थिनं वासवमभ्युपेतम्।  
कालः स कृच्छ्रेण महानतीत\- स्तस्मिन्नगे भारत भारतानाम् ॥  
\[उषित्वा पञ्चवर्षाणि सहस्राक्षनिवेशने।  
अवाप्य दिव्यान्यस्त्राणि सर्वाणि विबुधेश्वरात् ॥  
आग्नेयं वारुणं सौम्यं वायव्यमथ वैष्णवम्।  
ऐन्द्रं पाशुपतं ब्राह्मं पारमेष्ठ्यं प्रजापतेः ॥  
यमस्य धातुः सवितुस्त्वष्टुर्वैश्रवणस्य चं।  
तानि प्राप्य सहस्राक्षादभिवाद्य शतक्रतुम् ॥  
अनुज्ञातस्तदा तेन कृत्वा चापि प्रदक्षिणम्।  
आगच्छदर्जुनः प्रीतः प्रहृष्टो गन्धपादनम् ॥  
इति श्रीमन्महाभारते अरण्यपर्वणि यक्षयुद्धपर्वणि पञ्चषष्ट्यधिकशततमोऽध्यायः ॥165॥  

## टिप्पणयः

महती चला लक्ष्मीः शोभा यस् महाचलस्य।  
चला लम्यां पुमान् कम्पे इति मेदिनी।  
सानून्येव तीक्ष्णाग्राणि पुंसंयोग्यानि शृङ्गाणीत्युच्यन्ते ॥  
यं सूर्यम्।  
विभावसुवैह्निरास्थितः।  
यस्य सूर्यस्याश्रयेणैव रात्रौ वह्निर्जगद्दीपयति तस्योदयमित्यन्वयः ॥  

###### अरण्यपर्व \- अध्याय 166

### ॥  
श्रीः ॥  

## 3.166. अध्यायः 166

## विषयाः

अर्जुनेन युधिष्ठिरादीन्प्रति सङ्क्षेपेण स्वकीयस्वर्गनिवासप्रकारकथनम् ॥1॥  

## पाठः



वैशम्पायन उवाच।  

ततः कदाचिद्धरिसम्प्रयुक्तं महेन्द्रवाहं सहसोपयातम्।  
विद्युत्प्रभं प्रेक्ष्य महारथानां हर्षोऽर्जुनं चिन्तयतां बभूव ॥  
स दीप्यमानः सहसाऽन्तरिक्षं प्रकाशयन्मातलिसङ्गृहीतः।  
बभौ महोल्केव घनान्तरस्था शिखेव चाग्नेर्ज्वलिता विधूमा ॥  
तमास्थितः सन्ददृशे किरीटी स्रग्वी नवान्याभरणानि बिभ्रत्।  
धनञ्जयो वज्रधरप्रभावः श्रिया ज्वलन्पर्वतमाजगाम् ॥  
स शैलमासाद्य किरीटमाली महेन्द्रवाहादवरुह्य तस्मात्।  
धौम्यस्य पादावभिवाद्य पूर्व\- मजातशत्रोस्तदनन्तरं च ॥  
वृकोदरस्यापि च वन्द्य पादौ माद्रीसुताभ्यामभिवादितश्च।  
समेत्य कृष्णां परिसान्त्व्य चैनां प्रह्वोऽभवद्भ्रातुरुपह्वरे सः ॥  
बभूव तेषां परमः प्रहर्ष\- स्तेनाप्रमेयेण समेत्य तत्र।  
स चापि तान्प्रेक्ष्य किरीटमाली ननन्द राजानमभिप्रशंसन् ॥  
यमास्थितः सप्त जघान पूगान् दितेः सुतानां नमुचेर्निहन्ता।  
तमिन्द्रवाहं समुपेत्य पार्थाः प्रदक्षिणं चक्रुरदीनसत्वाः ॥  
ते मातलेश्चक्रुरतीव हृष्टाः सत्कारमग्र्यं सुरराजतुल्यम्।  
सर्वं यथावच्च दिवौकसङ्घं पप्रच्युरेनं कुरुराजपुत्राः ॥  
तानप्यसौ मातलिरभ्यनन्द\- त्पितेव पुत्राननुशिष्य पार्थान्।  
ययौ रथेनाप्रतिमप्रभेण पुनः सकाशं त्रिदिवेश्वरस्य ॥  
गते तु तस्मिन्वरदेववाहे शक्रात्मजः सर्वरिपुप्रमाथी।  
`साक्षात्सहस्राक्ष इव प्रतीतः श्रीमान्स्वदेहादवमुच्य जिष्णुः' ॥  
शक्रेण दत्तानिददौ महात्मा महाधनान्युत्तमरूपवन्ति।  
दिवाकराभाणि विभूषणानि प्रीतः प्रियायै सुतसोममात्रे ॥  
ततऋः स तेषां कुरुपुङ्गवानां तेषां च सूर्याग्निसमप्रभाणाम्।  
विप्रर्षभाणामुपविश्य मध्ये सर्वं यथावत्कथयाम्बभूव ॥  
एवं मयाऽस्त्राण्युपशिक्षितानि शक्राच्च वायोश्च शिवाच्च साक्षात्।  
तथैव शीलेन समाधिना च प्रीताः सुरा मे सहिताः सहेन्द्राः ॥  
सङ्क्षेपतो वै स विशुद्धकर्मा तेभ्यः समाख्याय दिवःप्रवेशम्।  
माद्रीसुताभ्यां सहितः किरीटी सुष्वाप तामावसतिं प्रतीतः ॥  
इति श्रीमन्महाभारते अरण्यपर्वणि निवातकवचयुद्धपर्वणि षट्षष्ट्यधिकशततमोऽध्यायः ॥166॥  

## टिप्पणयः

हरिभिरश्वैः सम्प्रयुक्तम्।  
महेन्द्रस्य वाहं रथम् ॥  
प्रह्वो नम्रः।  
उपह्णरे समीपे ॥  
पूगान्यूथानि ॥  
एनं मातलिम् ॥  
सुतसोमो भीमाद्द्रौपद्यां जातः ॥  
आवसतिं रात्रिम्।  
प्रतीतो हृष्ठः ॥  

###### अरण्यपर्व \- अध्याय 167

### ॥  
श्रीः ॥  

## 3.167. अध्यायः 167

## विषयाः

इन्द्रेण सभ्रातृकं युधिष्ठिरमेत्य जयाशीः संसनपूर्वकं पुनः स्वर्गम्प्रति गमनम् ॥1॥  

## पाठः



वैशम्पायन उवाच।  

\[ततो रजन्यां व्युष्टायां धर्मराजं युधिष्ठिरम्।  
भ्रातृभिः सहितः सर्वैरवन्दत धनञ्जयः ॥\]  
एतस्मिन्नेव काले तु सर्ववादित्रनिःखनः।  
बभूव तुमुलः शब्दस्त्वन्तरिक्षे दिवौकसाम् ॥  
रथनेमिखनश्चैव घण्टाशब्दश्च भारत।  
पृथग्व्यालमृगाणां च पक्षिणां चैव सर्वशः ॥  
`रवोन्मुखास्ते ददृशुः प्रीयमाणाः कुरूद्वह।  
मरुद्भिरन्वितं शक्रमापतन्तं विहायसा' ॥  
ते समन्तादनुययुर्गन्धर्वाप्सरसस्तथा।  
विमानैः सूर्यसङ्काशैर्देवराजमरिन्दमम् ॥  
ततः स हरिभिर्युक्तं जाम्बूनदपरिष्कृतम्।  
मेघनादिनमारुह्य श्रिया परमया ज्वलन् ॥  
पार्थानभ्याजपामाशु देवराजः पुरन्दरः।  
आगत्य च सहस्राक्षो रथादवरुरोह वै ॥  
तं दृष्ट्वैव महात्मानं धर्मराजो युधिष्ठिरः।  
भ्रातृभिः सहितः श्रीमान्देवराजमुपागमत् ॥  
पूजयामास चैवाथ विधिवद्भूरिदक्षिणः।  
यथार्हममितात्मानं विधिदृष्टेन कर्मणा ॥  
धनञ्जयश्च तेजस्वी प्रणिपत्य पुरन्दरम्।  
भृत्यवत्प्रणतस्तस्थौ देवराजसमीपतः ॥  
आघ्राय तं महातेजाः कुन्तीपुत्रो युधिष्ठिरः।  
धनञ्जयभिप्रेक्ष्यविनीतं स्थितमन्तिके ॥  
जटिलं देवराजस्य तपोयुक्तमकल्मषम्।  
हर्षेण महताऽऽविष्टः फल्गुनस्याथ दर्शनात्।  
बभूव परमप्रीतो देवराजं च पूजयन् ॥  
तं तथाऽदीनमनसं राजानं हर्,सम्प्लुतम्।  
उवाच वचनं धीमान्धर्मराजं पुरन्दरः ॥  
त्वमिमां पृथिवीं राजन्प्रशासिष्यसि पाण्डव।  
स्वस्ति प्राप्नुहि कौन्तेय काम्यकं पुनराश्रमम् ॥  
अस्त्राणि लब्धानि च पाण्डवेन सर्वाणि मत्तः प्रयतेन राजन्।  
कृतप्रियश्चास्मि धनञ्जयेन जेतुं न शक्यस्त्रिभिरेष लोकैः ॥  
एवमुक्त्वा सहस्राक्षः कुन्तीपुत्रं युधिष्ठिरम्।  
जगाम त्रिदिवं हृष्टः स्तूयमानो महर्षिभिः ॥  
धनेश्वरगृहस्थानां पाण्डवानां समागमम्।  
शक्रेण य इदं विद्वानधीयीत समाहितः ॥  
संवत्सरं ब्रह्मचारी नियतः संशितव्रतः।  
स जीवेद्धि निराबाधः सुसुखी शरदां शतम् ॥  
इति श्रीमन्महाभारते अरण्यपर्वणि निवातकवचयुद्धपर्वणि सप्तषष्ट्यधिकशततमोऽध्यायः ॥167॥  

## टिप्पणयः

भुजङ्गव्याघ्रसिंहानां इति थ. पाठः ॥  
हरिभिर्युक्तं रथम् ॥  
अमितात्मा अमितबुद्धिः ॥  
कृतप्रियः शत्रुवधेन।  
सर्वाणि भत्तो गिरिशाच्च देवात् इति थ. पाठः ॥  

###### अरण्यपर्व \- अध्याय 168

### ॥  
श्रीः ॥  

## 3.168. अध्यायः 168

## विषयाः

अर्जुनेन स्वस्य किरातरूपिणा सह युद्धप्रकारस्य पाशुपताश्रलाभप्रकारस्य च कथनम् ॥1॥  

## पाठः



वैशपायन उवाच।  

यथागतं गते शक्रे भ्रातृभिः सह सङ्गतः।  
कृष्णया चैव बीभत्सुर्धर्मराजमपूजयत् ॥  
अभिवादयमानं तं मूर्ध्न्युपाघ्राय पाण्डवम्।  
हर्षगद्गदया वाचा प्रहृष्टोऽर्जुनमब्रवीत् ॥  
कथमर्जुन कालोऽयं स्वर्गे रव्यतिगतस्तव।  
कथं चास्त्राण्यवाप्तानि देवराजश्च तोषितः ॥  
सम्यग्वा ते गृहीतानि कच्चिदस्त्राणि पाण्डव।  
कच्चित्सुराधिपः प्रीतो रुद्रश्चास्त्राण्यदात्तव ॥  
यथा दृष्टश्च ते शक्रो भगवान्वा पिनाकधृत्।  
यथैवास्त्राण्यवाप्तानि यथैवाराधिताश्च ते ॥  
यथोक्तवांस्त्वां भगवाञ्शतक्रतुररिन्दम।  
कृतप्रियस्त्वयाऽस्मीति तस्य ते किं प्रियं कृतम् ॥  
एतदिच्छाम्यहं श्रोतुं विस्तरेण महाद्युते।  
यथा तुष्टो महादेवो देवराजस्तथाऽनघ ॥  
यच्चापि वज्रपाणेस्तु प्रियं कृतमरिन्दम।  
एतदाख्याहि मे सर्वमखिलेन धनञ्जय ॥  


अर्जुन उवाच।  

शृणु हन्त महाराज विधिना येन दृष्टवान्।  
शतक्रतुमहं देवं भगवन्तं च शङ्करम् ॥  
विद्यामधीत्य तां राजंस्त्वयोक्तामरिमर्दन।  
भवता च समादिष्टस्तपसे प्रस्थितो वनम् ॥  
भृगुतुन्दमथो गत्वा काम्यकादास्थितस्तपः।  
एकरात्रोषितः कञ्चिदपश्यं ब्राह्मणं पथि ॥  
स मामपृच्छत्कौन्तेय क्वासि गन्ता ब्रवीहि मे।  
तस्मा अवितथं सर्वमब्रवं कुरुनन्दन ॥  
स तथ्यं मम तच्छ्रुत्वा ब्राह्मणो राजसत्तम।  
अपूजयत मां राजन्प्रीतिमांश्चाभवन्मयि ॥  
ततो मामब्रवीत्प्रीतस्तप आतिष्ठ भारत।  
तपस्वी नचिरेण त्वं द्रक्ष्यसे विबुधाधिषम् ॥  
ततोऽहं वचनात्तस्य गिरिमारुह्य शैशिरम्।  
तपोऽतप्यं महाराज मासं मूलफलाशनः ॥  
द्वितीयश्चापि मे मासो जलं भक्षयतो गतः।  
निराहारस्तृतीयेऽथ मासे पाण्डवनन्दन ॥  
ऊर्ध्वबाहुश्चतुर्थं तु मासमस्मि स्थितस्तदा।  
न च मे हीयते प्राणस्तदद्भुतमिवाभवत् ॥  
पञ्चमे त्वथ सम्प्राप्ते प्रथमे दिवसे गते।  
वराहसंस्थितं भूतं मत्समीपं समागमत् ॥  
निघ्नन्प्रोथेन पृथिवीं विलिखंश्चरणैरपि।  
सम्मार्जञ्जठरेणोर्वीं विवर्तंश्च मुहुर्मुहुः ॥  
अनु तस्यापरं भूतं महत्कैरातसंस्थितम्।  
धनुर्बाणासिमत्प्राप्तं स्त्रीगणानुगतं तदा ॥  
ततोऽहं धनुरादाय तथाऽक्षय्ये महेषुधी।  
अताडयं शरेणाथ तद्भूतं रोमहर्षणम् ॥  
युपत्तं किरातस्तु विकृष्य बलवद्धनुः।  
अभ्याजघ्ने दृढतरं कम्पयन्निव मेदिनीम् ॥  
सतु मामब्रवीद्राजन्मम पूर्वपरिग्रहः।  
मृगयाधर्ममुत्सृज्य किमर्थं ताडितस्त्वया ॥  
एष ते निशितैर्बाणैर्दर्पं हन्मि स्थिरो भव।  
सङ्घर्षवान्महाकायस्ततो मामभ्यधावत ॥  
ततो गिरिमिवात्यर्थमावृणोन्मां महाशरैः।  
तं चाहं शरवर्षेण महता समवाकिरम् ॥  
ततः शरैर्दीप्तमुखैर्यन्त्रितैरनु यन्त्रितैः।  
प्रत्यविध्यमहं तं तु वज्रैरिव शिलोच्चयम् ॥  
तस्य तच्छतधा रूपमभवच्च सहस्रधा।  
तानि चास्य शरीराणि शरैरहमताडयम् ॥  
पुनस्तानि शरीराणि एकीभूतानि भारत।  
अदृश्यन्त महाराज तान्यहं व्यधमं पुनः ॥  
अणुर्बृहच्छिरा भूत्वा बृहच्चाणुशिराः पुनः।  
एकीभूतस्तदा राजन्सोऽभ्यवर्तत मां युधि ॥  
यदाऽभिभवितुं बाणैर्न च शक्नोमि तं रणे।  
ततो महास्त्रमातिष्ठं वायव्यं भरतर्षभ ॥  
न चैनमशकं हन्तुं तदद्भुतमिवाभवत्।  
तस्मिन्प्रतिहते चास्त्रे विस्मयो मे महानभूत् ॥  
तत्रापि च महाराज सविशेषमहं ततः।  
अस्त्रपूगेन महता रणे भूतमवाकिरम् ॥  
स्थूणाकर्णमथो जालं शरवर्षं शरोल्वणम्।  
शलभास्त्रमश्मवर्षं समास्थायाहमभ्ययाम् ॥  
जग्रास प्रसभं तानि सर्वाण्यस्त्राणि मे नृप।  
तेषु सर्वेषु जग्धेषु ब्रह्मास्त्रं महदादिशम् ॥  
ततः प्रज्वलितैर्बाणैः सर्वतश्चोपचीयत।  
उपचीयमानश्च तदा महास्त्रेण व्यवर्धत ॥  
ततः सन्तापिता लोका मत्प्रसूतेन तेजसा।  
क्षणएन हि दिशः स्वं च सर्वतो हि विदीपितं ॥  
तदप्यस्त्रं महातेजाः क्षणेनैव व्यशामयत्।  
ब्र्हमास्त्रे तु हते राजन्भयं मां महदाविशत् ॥  
ततोऽहं धनुरादाय तथाऽक्षय्ये महेषुधी।  
सहसाऽभ्यहनं भूतं तान्यप्यस्त्राण्यभक्षयत् ॥  
एतेष्वस्त्रेषु भूतेन भक्षितेष्वायुधेषु च।  
मम तस् च भूतस्य बाहुयुद्धमवर्तत ॥  
व्यायामं मुष्टिभिः कृत्वा तलैरभिसमाहतौ।  
अपायच्च तद्भूतमहं चापातयं महीम् ॥  
ततः प्रहस्य तद्भूतं तत्रैवान्तरधीयत।  
सह स्त्रीभिर्महाराज पश्यतो मेऽद्भुतोपमम् ॥  
मुख्यं कृत्वा स भगवांस्ततोऽन्यद्रूपमात्मनः।  
दिव्यमेव महाराज वरानोऽद्भुतमम्बरम् ॥  
हित्वा किरातरूपं च भगवांस्त्रिदशेश्वरः।  
स्वरूपं दिव्यमास्थाय तस्यौ महेश्वरः ॥  
सोऽदृश्यत ततः साक्षाद्भगवान्गोवृषध्वजः।  
धनुर्गृह्यतदा पाणौ बहुरूपः पिनाकधृत् ॥  
स मामभ्येत्य समरे तथैवाभिमुखं स्थितम्।  
शूलपाणिरथोवाच तुष्टोस्मीति परन्तप ॥  
ततस्तद्धनुरादाय तूणौ चाक्षय्यसायकौ।  
प्रादान्ममैव भगवान्वरयस्वेति चाब्रवीत् ॥  
तुष्टोस्मि तव कौन्तेय ब्रूहि किं करवाणि ते।  
मनोगतं वीर यत्ते तद्ब्रूहि वितराम्यहम्।  
अमरत्वमपाहाय ब्रूहि यत्ते मनोगतम् ॥  
ततः प्राञ्डलिरेवाहमस्त्रेषु कृतमानसः।  
प्रणम्य शिरसा शर्वं ततो वचनमाददे ॥  
भगवानमे प्रसन्नश्चेदीप्सितोऽयं वरो मम।  
अस्त्राणीच्छाम्यहं ज्ञातुं यानि देवेषु कानिचित् ॥  
ददानीत्येव भगवानब्रवीत्र्यम्बकश्च माम्।  
रौद्रमस्त्रं मदीयं त्वामुपस्थास्यति पाण्डव ॥  
प्रददौ च मम प्रीतः सोऽस्त्रं पाशुपतं प्रभुः।  
उवाच च महादेवो दत्त्वा मेऽस्त्रं सनातनम् ॥  
न प्रयोज्यम्भवेदेतन्मानुषेषु कथञ्चन।  
\[जगद्विनिर्दहेदेवमल्पतेजसि पातितम् ॥  
पीड्यमानन बलवत्प्रयोज्यंस्याद्धनञ्जय।  
अस्त्राणां प्रतिघाते च सर्वथैव प्रयोजयेः ॥  
ततोऽप्रतिहतं दिव्यं सर्वास्त्रप्रतिषेधनम्।  
मूर्तिमन्मे स्थितं पार्श्वे प्रसन्ने गोवृषध्वजे ॥  
उत्सादनममित्राणां परसेनानिकर्तनम्।  
दुरासदं दुष्प्रसहं सुरदानवराक्षसैः ॥  
अनुज्ञातस्त्वहं तेन तत्रैव समुपाविशम्।  
प्रेक्षतश्चैवमे देवस्तत्रैवान्तरधीयत ॥  
इति श्रीमन्महाभारते अरण्यपर्वणि निवातकवचयुद्धपर्वणि अष्टषष्ट्यधिकशततमोऽध्यायः ॥168॥  

## टिप्पणयः

प्रहृष्टो धर्मपुत्रः ॥  
हन्तेत्यव्ययं वाक्यारम्भे हर्षे वा ॥  
शैशिरं हिममयम् ॥  
प्राणो बलम् ॥  
चतुर्थे मास्यतिक्रान्ते इति ध. पाठः।  
वराहवत् संस्थितं आकारो यस्य ॥  
प्रोथेन मुखाग्रेण पोत्राख्येन।  
विवर्तन् विषमेण भावेन वर्तमानः इतस्ततः पर्यटन्वा ॥  
अनुपश्चात् यन्त्रितैः दृढाकृष्टैः ॥  
स्थूणाकर्ण इति शङ्कुकर्णाख्यो रुद्रावतारभेदस्तद्दैवत्यमस्रम्।  
जालं जलमयं वारुणम्।  
शैलास्त्रमश्मवर्षं च इति ध. पाठः ॥  
व्यायामं सङ्घटनम् ॥  
गोवृषो बलीवर्दश्रेष्ठः ॥  

###### अरण्यपर्व \- अध्याय 169

### ॥  
श्रीः ॥  

## 3.169. अध्यायः 169

## विषयाः

अर्जुनेन स्वस्येन्द्रलोकगमनप्रकारस्य तत्रनिवासप्रकारकथनपूर्वकमिन्द्रादस्त्रप्राप्तिप्रकारस्यच कथनम् ॥1॥  

## पाठः



अर्जुन उवाच।  

ततस्तामवसं प्रीतो रजनीं तत्र भारत।  
प्रसादाद्देवदेवस्यत्र्यम्बकस्य महात्मनः ॥  
व्युषितो रजनीं चाहङ्कृत्वापौर्वाह्णिकीः क्रियाः।  
अपश्यं तं द्विजश्रेष्ठं दृष्टवानस्मि यं पुरा ॥  
तस्मै चाहं यथावृत्तं सर्वमेव न्यवेदयम्।  
भगवन्तं महादेवं समेतोस्मीति भारत ॥  
स मामुवाच राजेन्द्र प्रीयमाणो द्विजोत्तमः।  
दृष्टस्त्वया महादेवो यथा नान्येन केनचित् ॥  
समेतं लोकपालैस्तु सर्वैर्वैवस्वतादिभिः।  
द्रष्टास्यनघ देवेन्द्रं स च तेऽस्त्राणि दास्यति ॥  
एवमुक्त्वा स मां राजन्नाश्लिष्य च पुनः पुनः।  
अगच्छत्स यथाकामं ब्राह्मणः सूर्यसन्निभः ॥  
अथापराह्णे तस्याह्नः प्रावात्पुण्यः समीरणः।  
पुनर्नवमिमं लोकं कुर्वन्निव सपत्नहन् ॥  
दिव्यानि चैव माल्यानि सुगन्धीनि नवानि च।  
शैशिरस्य गिरे पादे प्रादुरासन्समीपतः ॥  
वादित्राणिच दिव्यानि सुघोषाणि समन्ततः।  
स्तुतयश्चेन्द्रसंयुक्ता अश्रूयन्त मनोहराः ॥  
गणाश्चाप्सरसां तत्रगन्धर्वाणां तथैव च।  
पुरस्ताद्देवदेवस्य जगुर्गीतानि सर्वशः ॥  
मरुतां च गणास्तत्र देवयानैरुपागमन्।  
महेन्द्रानुचरा ये च देवसद्मनिवासिनः ॥  
ततो मरुत्वानहरिभिर्युक्तैर्वाहैः स्वलङ्कृतैः।  
शचीसहायस्तत्रायात्सह सर्वैस्तदाऽमरैः ॥  
एतस्मिन्नैव काले तु कुबेरो नरवाहनः।  
दर्शयामास मां राजँल्लक्ष्म्या परमया युतः ॥  
दक्षिणस्यां दिशि यमं प्रत्यपश्यं व्यस्थितम्।  
वरुणं देवराजं च यथास्थानमवस्थितम् ॥  
ते मामूचुर्महाराज सान्त्वयित्वा सुरर्षभाः।  
सव्यसाचिन्निरीक्षास्माँल्लोकपालानवस्थितान् ॥  
सुरकार्यार्थसिद्ध्यर्थं दृष्टवानसि शङ्करम्।  
अस्मत्तोऽपि गृहाण त्वमस्त्राणीति समन्ततः ॥  
ततोऽहं प्रयतो भूत्वा प्रणिपत्य सुरर्षभान्।  
प्रत्यगृह्णां तदाऽस्त्राणि महान्ति विविधानि च ॥  
गृहीतास्त्रस्ततो देवैरनुज्ञातोस्मि भारत।  
अथ देवा ययुः सर्वेयथागतमरिन्दम ॥  
मघवानपि मां देवो रथमारोप्य सुप्रभम्।  
उवाच भगवान्वाक्यं स्मयन्निव महायशाः ॥  
पुरैवागमनादस्माद्वेदाहं त्वां धनञ्जय।  
अतः परं त्वहं वै त्वां दर्शये भरत्रषभ ॥  
त्वया हि तीर्थेषु पुरा समाप्लावः कृतोऽसकृत्।  
तपश्चेदं महत्त्प्तं स्वर्गं गन्तासि पाण्डव ॥  
भूयश्चैव च तप्तव्यं तपश्चरणमुत्तमम्।  
`दुश्चरं घोरमस्त्राणां तपोबलकरं तव' ॥  
स्वर्गस्त्ववश्यं गन्तव्यस्त्वया शत्रुनिषूदन।  
मातलिर्मन्नियोगात्त्वां त्रिदिवं प्रापयिष्यति ॥  
विदितस्त्वंहि देवानां मुनीनां च महात्मनाम्।  
`इहस्थः पाण्डवश्रेष्ठ तपः कुर्वन्सुदुष्करम्' ॥  
ततोऽहमब्रुवं शक्रं प्रसीद भगवन्मम।  
आचार्यं वरयेऽहं त्वामस्त्रार्थं त्रिदशेश्वर ॥  


इन्द्र उवाच।  

क्रूरकर्माऽस्त्रवित्तात भविष्यसि परन्तप।  
यदर्थमस्त्राणीप्सुस्त्वं तं कामं पाण्डवाप्नुहि ॥  
ततोऽहमब्रुवं नाहं दिव्यान्यस्त्राणि शत्रुहन्।  
मानुषेषु प्रयोक्ष्यामि विनाऽस्त्रप्रतिघातनात् ॥  
तानि दिव्यानि मेऽस्त्राणि प्रयच्छ विबुधाधिप।  
लेकांश्चास्त्रजितान्पश्चाल्लभेयं सुरपुङ्गव ॥  


इन्द्र उवाच।  

परीक्षार्थं मयैतत्ते वाक्यमुक्तं धनञ्जय।  
ममात्मजस्य वचनं सूपपन्नमिदं तव ॥  
शिक्ष मे भवनं गत्वासर्वाण्यस्त्राणि भारत।  
वायोरग्नेर्वसुभ्योऽपि वरुणात्समरुद्गणात् ॥  
साध्यं पैतामहं चैव गन्धर्वोरगरक्षसाम्।  
वैष्णवानि च सर्वाणि नैर्ऋतानि तथैव च ॥  
मद्गतानि च जानीहि सर्वास्त्राणि कुरूद्वह।  
एवमुक्त्वा तु मां शक्रस्तत्रैवान्तरधीयत ॥  
अथापश्यं हरियुजं रथमैन्द्रमुपस्थितम्।  
दिव्यं मायामयं पुण्यं यत्तं मातलिना नृप ॥  
लोकपालेषु यातेषु मामुवाचाथ मातलिः।  
द्रष्टुमिच्छति शक्रस्त्वां देवराजो महाद्युते ॥  
संसिद्धस्त्वं महाबाहो कुरु कार्यमनुत्तमम्।  
पश्य पुण्यकृतां लोकान्सशरीरो दिवं व्रज ॥  
देवराजः सहस्राक्षस्त्वां दिदृक्षति भारत।  
इत्युक्तोऽहं मातलिना गिरिमामन्त्र्य शैशिरम् ॥  
प्रदक्षिणमुपावृत्य समारोहं रथोत्तमम्।  
चोदयामास स हयान्मनोमारुतरंहसः ॥  
\[मातलिर्हयतत्त्वज्ञो यथावद्भूरिदक्षिणः।  
अवैक्षत च मे वक्रृंस्तितस्याथ ससारथिः।  
तथा भ्रान्ते रथे राजन्विस्मितश्चेदमब्रवीत् ॥  
अत्यद्भुतमिदं त्वद्यविचित्रं प्रतिभाति मे।  
यदास्थितो रथं दिव्यं पदान्न चलितः पदम् ॥\]  
देवराजोऽपिहि मया नित्यमत्रोपलक्षितः।  
विचलन्प्रथमोत्पाते हयानां भरतर्षभ ॥  
त्वं पुनः स्थित एवात्ररथे भ्रान्ते कुरूद्वह।  
अतिशक्रमिदं सर्वं तवेति प्रतिभाति मे ॥  
इत्युक्त्वाऽऽकाशमाविश्य मातलिर्विबुधालयान्।  
दर्शयामास मे राजन्विमानानि च भारत ॥  
\[स रथो हरिभिर्युक्तो ह्यूर्ध्वमाचक्रमे ततः।  
ऋषयो देवताश्चैव पूजयन्ति नरोत्तम ॥  
ततः कामगमाँल्लोकानपश्यं वै सुरर्षिणाम्।  
गन्धर्वाप्सरसां चैव प्रभावममितौजसाम् ॥\]  
नन्दनादीनि देवानां वनान्युपवनानि च।  
दर्शयामास मे शीघ्रं मातलिः शक्रसारथिः ॥  
ततः शक्रस्य भवनमपश्यभमरावतीम्।  
दिव्यैः कामफलैर्वृक्षै रत्नैश्च समलङ्कृताम् ॥  
न तां भासयते सूर्यो न शीतोष्णे न च क्लमः।  
न बाधते तत्ररजस्तत्रास्ति न जरा नृप ॥  
न तत्रशोको दैन्यं वा वैवर्ण्यं चोपलक्ष्यते।  
दिवौकसां महाराज न ग्लानिररिमर्दन।  
न क्रोधलोभौ तत्रास्तामशुबं वा विशाम्पते ॥  
नित्यं तुष्टाश् ते राजन्प्राणिनः सुरवेश्मनि।  
नित्यपुष्पफलास्तत्र पादपा हरितच्छदाः ॥  
पुष्करिण्यश्च विविधाः पद्मसौगन्धिकायुताः।  
शीतस्तत्रववौ वायुः सुगन्धो वीजते शुभः ॥  
सर्वरत्नविचित्रा च भूमिः पुष्पविभूषिता।  
मृगद्विजाश्च बहवो रुचिरा मधुरस्वराः।  
विमानगामिनश्चात्रदृश्यन्ते बहवोऽमराः ॥  
ततोऽपश्यं वसून्रुद्रान्साध्यांश्च समरुद्गणान्।  
आदित्यानश्विनौ चैव तान्सर्वान्प्रत्यपूजयम् ॥  
ते मां वीर्येण यशसा तेजसा च बलेन च।  
अस्त्रैश्चाप्यन्वजानन्त सङ्ग्रामे विजयेन च ॥  
प्रविश्य तां पुरीं दिव्यां देवगन्धर्वपूजिताम्।  
देवराजं सहस्राक्षमुपातिष्ठं कृताञ्जलिः ॥  
ददावर्धासनं प्रीतः शक्रो मे ददतांवरः।  
बहुमानाच्च गात्राणि पस्पर्श मम वासवः ॥  
तत्राहं देवगन्धर्वैः सहितो भूरिदक्षिणैः।  
अस्त्रार्तमवसं स्वर्गे शिक्षाणोऽस्त्राणि भारत ॥  
विश्वावसोश्च वै पुत्रश्चित्रसेनोऽभवत्सखा।  
स च गान्धर्वमखिलं ग्राहयामास मां नृप ॥  
तत्राहमवसं राजन्गृहीतास्त्रः सुपूजितः।  
सुखं शक्रस् भवने सर्वकामसमन्वितः ॥  
शृण्वन्वै गीतशब्दं च तूर्यशब्दं च पुष्कलम्।  
पश्यंश्चाप्सरसः श्रेष्ठा नृत्यन्तीर्भरतर्षभ ॥  
तत्सर्वमनवज्ञाय तथ्यं विज्ञाय भारत।  
अत्यर्थं प्रतिगृह्याहमस्त्रेष्वेव व्यवस्थितः ॥  
ततोऽतुष्यत्सहस्राक्षस्तेन कामेन मे विभुः।  
एवं मे वसतो राजन्नेष कालोऽत्यगाद्दिवि ॥  
इति श्रीमन्महाभारते अरण्यपर्वणि निवातकवचयुद्धपर्वणि एकोनसप्तत्यधिकशततमोऽध्यायः ॥169॥  

## टिप्पणयः

देवयानैर्विमानैः।  
देवसद्मनिवासिनः स्त्रीबालादयः शचीजयन्तादय इत्यर्थः ॥  
यथास्थानं प्राच्यामिन्द्रं प्रतीच्यां वरुणमित्यादि ॥  
अस्त्रस्यैव प्रतिघातार्थमस्त्रं मोक्ष्ये नत्वन्यत्र मानुषे ॥  
मायामयमिवात्यद्भुतम् ॥  
पदात् रस्थानात् न चलितः।  
रथस्य भ्रमणेपि दृढासन इत्यर्थः ॥  
सुरर्षिणमिति दैर्ध्याभाव आर्षः ॥  
अन्वजानन्त वीर्यादिमान्भवेत्याशीर्वादान्ददुरित्यर्थः ॥  
अनवज्ञाय आदृत्य।  
तथ्यं यथावत्।  
अत्यथै पुरुषार्थ इति विज्ञाय ॥  
तेन कामेन अस्त्रेच्छया नतु भोगेच्छया ॥  

###### अरण्यपर्व \- अध्याय 170

### ॥  
श्रीः ॥  

## 3.170. अध्यायः 170

## विषयाः

अस्त्रविद्यासमाप्तौ सहस्राक्षेण गुरुदक्षिणात्वेन निवातकवचानां क्षपणं भिक्षितेनार्जुनेन तदर्थं प्रस्थानम् ॥1॥  

## पाठः



अर्जुन उवाच।  

कृतास्त्रमतिविश्वस्तमथ मां हरिवाहनः।  
रसंस्पृश्य मूर्ध्नि पाणिब्यामिदं वचनमब्रवीत् ॥  
न त्वमद्य युधा जेतुं शक्यः सुरगणैरपि।  
किं पुनर्मानुषे लोके मानुषैरकृतात्मभिः ॥  
अप्रमेयोऽप्रधृष्यश्च युद्धेष्वप्रतिमस्तथा।  
`अजेयस्त्वं हि सङ्ग्रामे सर्वैरपिसुरासुरैः' ॥  
अथाब्रवीत्पुनर्देवः सम्प्रहृष्टतनूरुहः।  
अस्त्रयुद्धे समो वीर न ते कश्चिद्भविष्यति ॥  
अप्रमत्तः सदा दक्षः सत्यवादी जितेन्द्रियः।  
ब्रह्मण्यश्चास्त्रविच्चासि शूरश्चासि कुरूद्वह ॥  
अस्त्राणि समवाप्तानि त्वया दश च पञ्च च।  
पञ्चभिर्विधिभिः पार्थ विद्यते न त्वया समः ॥  
प्रयोगमुपसंहारमावृत्तिं च धनञ्जय।  
प्रायश्चित्तं च वेत्थ त्वं प्रतीघातं च सर्वशः ॥  
तव गुर्वर्थकालोऽयं समुत्पन्नः परन्तप।  
प्रतिजानीष्व तं कर्तुं ततो वेत्स्याम्यहं परम् ॥  
ततोऽहमब्रवं राजन्देवराजमिदं वचः।  
विषह्यं यन्मया कर्तुं कृतमेव निबोध तत् ॥  
ततो मामब्रवीद्राजन्प्रहसन्बलवृत्रहा।  
नाविपह्यं तवाद्यास्ति त्रिषु लोकेषु किञ्चन ॥  
निवातकवचा नाम दानवा मम शत्रवः।  
समुद्रकुक्षिमाश्रित्य दुर्गे प्रतिवसन्त्युत ॥  
तिस्रः कोट्यः समाख्यातास्तुल्यरूपबलप्रभाः।  
तांस्तत्रजहि कौन्तेय गुर्वर्थस्ते भविष्यति ॥  
ततो मातलिसंयुक्तं मयूरसमरोमभिः।  
हयैरुपेतं प्रादान्मे रथं दिव्यं महाप्रभम् ॥  
बबन्ध चैव मे मूर्ध्नि किरीटमिदमुत्तमम्।  
स्वरूपसदृशं चैव प्रादादङ्गविभूषणम् ॥  
अभेद्यं कवचं चेदं स्पर्सरूपवदुत्तमम्।  
अजरां ज्यामिमां चापि गाण्डीवे समयोजयत् ॥  
ततः प्रायामहं तेन स्यन्दनेन विराजता।  
येनाजयद्देवपतिर्बलिं वैरोचनिं पुरा ॥  
ततो देवाः सर्व एव तेन घोषेण बोधिताः।  
मन्वाना देवराजं मां समाजग्मुर्विशाम्पते ॥  
दृष्ट्वा च मामपृच्छन्त किं करिष्यसि फल्गुन।  
तानब्रुवं यथाभूतमिदं कर्ताऽस्मि संयुगे ॥  
निवातकवचानां तु प्रस्थितं मां तधैपिणम्।  
निबोधत महाभागा शिवं चाशास्त मेऽनघाः ॥  
`ततो वाग्भिः प्रशस्ताभिस्त्रिदशाः पृथिवीपते'।  
तुष्टुवुर्मां प्रसन्नास्ते यथा देवं पुरन्दरम् ॥  
रथेनानेन मघवा जितवाञ्शम्बरं युधि।  
नमुचिं बलवृत्रौ च प्रह्लादनरकावपि ॥  
बहूनि च सहस्राणि प्रयुतान्यर्बुदान्यपि।  
रथेनानेन दैत्यानां जितवान्मघवा युधि ॥  
न्वमप्यनेन कौन्तेय निबातकवचान्रणे।  
विजेता युधि विक्रम्य पुरेव मघवा वशी ॥  
अयञ्च शङ्खप्रवरो येन जेतासि दानवान्।  
अनेन विजिता लोका शक्रेणापि महात्मना ॥  
प्रदीयमानं देवैस्तं देवदत्तं जलोद्भवम्।  
प्रत्यगृह्णां जयायैनं स्तूयमानस्तदाऽमरैः ॥  
स शङ्खी कवची वाणी प्रगृहीतशरासनः।  
दानवालयमत्युग्रं प्रयातोस्मि युयुत्सया ॥  
इति श्रीमन्महाभारते अरण्यपर्वणि निवातकवचयुद्धपर्वणि सप्तत्यधिकशततमोऽध्यायः ॥170॥  

## टिप्पणयः

पञ्चभिः प्रयोगादिभिः ॥  
आवृत्तिः पुनःपुनः प्रयोगोपसंहारौ।  
प्रायश्चित्तं अस्त्राग्निना दग्धानामनागसां पुनरुज्जीवनम्।  
प्रतीघातं परास्त्रेणाभिभूतस्य स्वास्त्रस्योद्दीपनम् ॥  
गुर्वर्यो दक्षिणा।  
वेत्स्यामि वेदयिष्यामि।  
परं कार्यमिति शेषः ॥  
विषह्यं शक्यम् ॥  
प्रायां प्रयाणं कृतवान् ॥  
आशास्त आशाध्वम् ॥  

###### अरण्यपर्व \- अध्याय 171

### ॥  
श्रीः ॥  

## 3.171. अध्यायः 171

## विषयाः

पार्थेन निवातकवचैः सह युयुत्सया मातलिसनाथेनेन्द्ररथेन तत्पुरम्प्रति गमनम् ॥1॥  
अर्जुनशङ्खध्वनिश्रवणेन सन्नद्धैर्निवातकवचैस्तेन सह युद्धारम्भः ॥2॥  

## पाठः



अर्जुन उवाच।  

ततोऽहं स्तूयमानस्तु तत्रतत्र सुरपिभिः।  
अपश्यमुदधिं भीममपाम्पतिमथाव्ययम् ॥  
फेनवत्यः प्रकीर्णाश्च संहताश्च समुच्छिताः।  
ऊर्मयश्चात्र दृश्यन्ते चलन्तइव पर्वताः ॥  
नावः सहस्रशस्तत्र रत्नपूर्णाः समन्ततः।  
`नभसीव विमानानि विचरन्त्यो विरेजिरे' ॥  
तिमिङ्गिलाः कच्छपाश् तथा तिमितिभिङ्गिलाः।  
मकराश्चात्र दृश्यन्ते जले मप्रा इवाद्रयः ॥  
शङ्खानां च महबाणि मग्रान्यप्सु ममन्ततः।  
दृश्यन्ते स्म यथा रात्रौ तारास्तन्वभ्रमंवृताः ॥  
तथा सहस्रशस्तत्ररत्नसङ्घाः प्लवन्त्युत।  
वायुश् घृर्णते भीमस्तदद्भुतमिवाभवत् ॥  
तमतीत्य महावेगं सर्वाम्भोनिधिमुत्तमम्।  
अपश्यं दानवाकीर्णं तद्दैत्यपुरमन्तिकात् ॥  
तत्रैव मातलिस्तृणं निपात्य पृथिवीतले।  
दानवान्रथघोपेण तन्पुरं समुपाद्रवत् ॥  
रथघोषं तु तं श्रुत्वा स्तनयित्नोग्विम्बरे।  
मन्वाना देवराजं मामाविग्ना दानवाऽभवन् ॥  
सर्वे सम्भ्रान्तमनसः शग्चापधराः स्थिताः।  
तथाऽसिशूलपरशुगदामुसलपाणयः ॥  
ततो द्वाराणि पिदधुर्दानवास्त्रस्तचेतसः।  
संविधाय पुरे रक्षां न स्म कश्चन दृश्यते ॥  
ततः शङ्खमुपादाय देवदत्तं महास्वनम्।  
परमां मुदमाश्रित्य प्राधमं तं शनैरहम् ॥  
स तु शब्दो दिवं स्तब्ध्वा प्रतिशब्दमजीजनत्।  
वित्रेसुश्च निलिल्युश्च भूतानि सुमहान्त्यपि ॥  
ततो निवातकवचाः सर्व एव समन्ततः।  
दंशिता विविधैस्त्राणैर्विचित्रायुपाणयः ॥  
आयसैश्र महाशूलैर्गदाभिर्मुसलैरपि।  
पट्टसैः करवालैश्च रथचक्रैश्च भारत ॥  
शतघ्नीभिर्भुशुण्डीभिः खङ्गैश्चित्रैः स्वलङ्कृतैः।  
प्रगृहीतैर्दितेः पुत्राः प्रादुरासन्सहस्रशः ॥  
ततो विचार्य बहुशो रथमार्गेषु तान्हयान्।  
प्राचोदयत्समे देशे मातलिर्भरतर्षभ ॥  
तेन तेषां प्रणुन्नानासाशुत्वाच्छीघ्रगामिनाम्।  
नान्वपश्यत्तदा कश्रित्तन्मेऽद्भुतमिवाभवत् ॥  
ततस्ते दानवास्तत्रयोधवातान्यनेकशः।  
विकृतस्वररूपाणि भृशं सर्वाण्यचोदयन् ॥  
तेन शब्देन सहसा समुद्रे पर्वतोपमाः।  
आप्लवन्त गतैः सत्वैर्मत्स्याः शतसहस्रशः ॥  

## टिप्पणयः

तिमिर्मत्स्यस्त गिलति महामतस्यस्तिमिगिलः तमपि गिलतीति तिमितिमिगिलः।  
तिमिरिव गिलनीयस्तिमिगिलो यस्येति विग्रहः ॥  
घूर्मते भ्रमति ॥  
दिवं स्तब्ध्वा आकाश व्याप्य ॥  
दशिताः सन्नद्धाः।  
त्राणैः कवचैः ॥  
ततस्तेदानवास्तत्र बादित्राणि सहस्रशः।  
विकृतस्वररूपाणि भृशं सर्वाण्यनादयन् इति झ. पाठः ॥  
आप्लवन्त पलायने कृतवन्तः।  
गतैः सत्वैर्विगताभिर्वुद्धिभिरुपलक्षिता भ्रान्ता इत्यर्थः ॥  
तारकामये इति झ. पाठः।  
तत्र तारकामये तारार्थे सङ्ग्रामे इत्यर्थः ॥  

###### अरण्यपर्व \- अध्याय 172

### ॥  
श्रीः ॥  

## 3.172. अध्यायः 172

## विषयाः

अर्जुनस्य निवातकवचैः सह युद्धम् ॥1॥  

## पाठः



अर्जुन उवाच।  

ततो निवातकवचाः सर्वेवेगेन भारत।  
अभ्यद्रवन्मां सहिताः प्रगृहीतायुधा रणे ॥  
आच्छाद्य रथपन्थानमुत्क्रोशन्तो महारथाः।  
अवृत्य सर्वतस्ते मां शरवर्षैरवाकिरन् ॥  
ततोऽपरे महावीर्याः शूलपट्टसपाणयः।  
शूलानि च भुशुण्डीश्च मुमुचुर्दानवा मयि ॥  
सुमहत्तुमुलं वर्षं गदाशक्तिसमाकुलम्।  
अनिशं सृज्यमानं तैरपतन्मद्रथोपरि ॥  
अन्ये मामभ्यधावन्त निवातकवचा सुधि।  
शितशस्त्रायुधा रौद्राः कालरूपाः प्रहारिणः ॥  
तानहं विविधैर्बाणैर्वेगवद्भिरजिह्मगैः।  
गाण्डीवमुक्तैरभ्यघ्नमेकैकं दशभिर्मृधे ॥  
ते कृता विमुखाः सर्वे मत्प्रयुक्तैः शिलाशितैः।  
ततो मातलिना तूर्णं हयास्ते सम्प्रयोदिताः ॥  
अथ मार्गान्बहूस्तत्र विचेरुर्वातरंहसः।  
सुसंयता मातलिना प्रामथ्नन्त दितेःसुतान् ॥  
शतं शतास्ते हरयस्तस्मिन्युक्ता महारथे।  
तदा मातलिना यथ्ता व्यचरन्नल्पका इव ॥  
तेषां चरणपातेन रथनेमिस्वनेन च।  
मम बाणनिपातैश्च हतास्ते शतशोऽसुराः ॥  
गतासवस्तथैवान्ये दानवाः पाण्डवर्षभ।  
हतसारथयस्तत्र व्यकृष्यन्त तुरङ्गमैः ॥  
ते दिशो विदिशः सर्वे प्रतिरुध्य प्रहारिणः।  
अभ्यघ्नन्विविधैः शस्त्रैस्ततो मे व्यथितं मनः ॥  
ततोऽहं मातलेर्वीर्यमद्भुतं समदर्शयम्।  
अश्वांस्तथा वेगवतो यदयत्नादधारयत् ॥  
ततोऽहं लघुभिश्चित्रैरस्त्रैस्तानसुरान्रणे।  
चिच्छेद सायुधान्राजञ्छतशोऽथ सहस्रशः ॥  
एवं मे चरतस्तत्र सर्वयत्नेन शत्रुहन्।  
प्रीतिमानभवद्वीरो मातलिः शक्रसारथिः ॥  
वध्यमानास्ततस्तैस्तु हयैस्तेन रथेन च।  
अगमन्प्रक्षयं केचिन्न्यवर्तन्त तथाऽपरे ॥  
स्पर्धमाना इवास्माभिर्निवातकवचा रणे।  
शरवर्षैः शरार्तं मां महद्भिः प्रत्यवारयन् ॥  
शरवेगैर्निहत्याहमस्त्रैः शरविघातिभिः।  
ज्वलद्भिः परमैः शीघ्रैस्तानविध्यं सहस्रशः ॥  
ततः सम्पीड्यमानास्ते क्रोधाविष्टा महासुराः।  
अपीडयन्मां सहिताः शक्तिशूलासिवृष्टिभिः ॥  
ततोऽहमस्त्रं प्रायुञ्जं गान्धर्वं नाम भारत।  
दयितं देवराजस् माधवं नाम भारत ॥  
ततः खङ्गांस्त्रिशूलांश्च तोमरांशच् सहस्रशः।  
अस्त्रवीर्येण शतधा तैर्मुक्तानहमच्छिदम् ॥  
छित्त्वा प्रहरणान्येषां ततस्तानपि सर्वशः।  
प्रत्यविध्यमहं रोषाद्दशभिर्दशभिः शरैः ॥  
गाण्डीवाद्धि तदा सङ्ख्ये यथा भ्रमरपङ्क्तयः।  
निष्पतन्ति महाबाणास्तन्मातलिरपूजयत् ॥  
तेषामपि तु बाणास्ते बहुत्वाच्छलभा इव।  
अवाकिरन्मां बलवत्तानहं व्यधमं शरैः ॥  
वध्यमानास्ततस्ते तु निवातकवचाः पुनः।  
शरवर्षैर्महद्भिर्मां समन्तात्पर्यवारयन् ॥  
शरवेगान्निहत्याहमस्त्रैरस्त्रविघातिभिः।  
ज्वलद्भिः परमैः शीघ्रैस्तानविध्यं सहस्रशः ॥  
तेषां छिन्नानि गात्राणि विसृजन्तिस्म शोणितम्।  
प्रावृषीवाभिवृष्टानि शृङ्गाण्यथ धराभृताम् ॥  
इन्द्राशनिसमस्पर्शैर्वेगवद्भिरजिह्मगैः।  
मद्वाणैर्वध्यमानास्ते समुद्विग्राः स्म दानवाः ॥  
शतधा भिन्नदेहास्ते क्षीणप्रहरणौजसः।  
ततो निवातकवचा मामयुध्यन्त मायया ॥  
इति श्रीमन्महाभारते अरण्यपर्वणि निवातकवचयुद्धपर्वणि द्विसप्तत्यधिकशततमोऽध्यायः ॥172॥  

## टिप्पणयः

शताः शतानि अयुतमित्यर्थः।  
हरयोऽश्वाः ॥  
चिच्छेद अहमिति शेषः ॥  
माधवं नाम मधोर्दैत्यस् वधार्धं निर्मितत्वात्।  
देवराजस्य ब्रह्मदण्डसमंरणे इति ध. पाठः ॥  

###### अरण्यपर्व \- अध्याय 173

### ॥  
श्रीः ॥  

## 3.173. अध्यायः 173

## विषयाः

अर्जुनेन दिव्यास्त्रैर्मायानिरसनपूर्वक् दैत्यहननम् ॥1॥  

## पाठः



अर्जुन उवाच।  

ततोऽश्मवर्षं सुमहत्प्रादुरासीत्समन्ततः।  
नगमात्रैः शिलाखण्डैस्तन्मां दृढमपीडयत् ॥  
तदहं वज्रसङ्काशैः शरैरिनद्रास्त्रचोदितैः।  
अचूर्णयं वेगवद्भिः शतधैकैकमाहवे ॥  
चूर्ण्यमानेऽश्मवर्षे तु यावकः समजायत।  
तत्राश्मचूर्णा न्यपतन्पावकप्रकरा इव ॥  
ततोऽश्मवर्षे विहते जलवर्षं महत्तरम्।  
धाराभिरक्षमात्राभिः प्रादुरासीनममान्तिके ॥  
नभस प्रच्युता धारास्तिग्मवीर्याः सहस्रशः।  
आवृण्वन्सर्वतो व्योम दिशश्चोपदिशस्तथा ॥  
धाराणां च निपातेन वायोर्विष्फूर्जितेन च।  
गर्जितेन च मेघानां न प्राज्ञायत किञ्चन ॥  
धारा दिवि च सम्बद्धा वसुधायां च सर्वशः।  
व्यामोहयन्त मां तत्रनिपतन्त्योऽनिशं भुवि ॥  
तत्रोपदिष्टमिन्द्रेण दिव्यमस्त्रं विशोषणम्।  
दीप्तं प्राहिणवं घोरमशुप्यत्तेन तज्जलम् ॥  
हतेऽश्मवर्षे च मया जलवर्षे च शोषिते।  
मुमुचुर्दानवा मायामग्निं वायुं च भारत ॥  
ततोऽहमग्निं व्यधमं सलिलास्त्रेण सर्वशः।  
शैलेन च महास्त्रेण वायोरवेगमधारयम् ॥  
तस्यां प्रतिहतायां ते दानवा युद्धदुर्मदाः।  
प्राकुर्वन्विविधां मायां यौगपद्येन भारत ॥  
ततो वर्षं प्रादुरभूत्सुमहद्रोमहर्षणम्।  
अस्त्राणां घोररूपाणामग्नेर्वायोस्तथाऽश्मनाम् ॥  
सा तु मायामयी वृष्टिः पीडयामास मां युधि।  
अथ घोरं तमस्तीव्रं प्रादुरासीत्समन्ततः ॥  
तमसा संवृतेलोके घोरेण परुषेण च।  
हरयो विमुखाश्चासन्प्रास्खलच्चापि मातलिः ॥  
हस्ताद्धिरण्मयश्चास्य प्रतोदः प्रापतद्भुवि।  
असकृच्चाह मां भीतः किं करिष्याव इत्यपि ॥  
मां च भीराविशत्तीव्रा तस्मिन्विगतचेतसि।  
स च मां विगतज्ञानः सन्त्रस्तमिदमब्रवीत् ॥  
सुराणामसुराणां च सङ्ग्रामः सुमहानभूत्।  
अमृतार्थं पुरा पार्त स च दृष्टो मयाऽनघ ॥  
शम्बरस्य वधे घोरः सङ्ग्रामः सुमहानभूत्।  
सारथ्यं देवराजस्य तत्रापि कृतवानहम् ॥  
तथैव वृत्रस्य वधे सङ्गृहीता हया मया।  
वैरोचनेर्मया युद्धं दृष्टं चापि सुदारुणम् ॥  
एते मया महाघोरः सङ्ग्रामाः पर्युपासिताः।  
न चापि विगतज्ञानो भूतपूर्वोस्मि पाण्डव ॥  
पितामहेन संहारः प्रजानां विहितो ध्रुवम्।  
न हि युद्धमिदं युक्तमन्यत्र जगतः क्षयात् ॥  
तस्य तद्वचनं श्रुत्वा संस्तभ्यात्मानमात्मना।  
मोहयिष्यन्दानवानामहं मायाबलं महत् ॥  
अब्रुवं मातलिं भीतं पश्य मे बुजयोर्बलम्।  
अस्त्राणां च प्रभावं वै धनुषो गाण्डिवस्य च ॥  
अद्यास्त्रमाययैतैषां मायामेतां सुदारुणाम्।  
विनिहन्मि तमश्चोग्रं मा भैः सूत स्तिरो भव ॥  
एवमुक्त्वाहमसृजमस्त्रमायां नराधिप।  
मोहनीं सर्वभूतानां हिताय त्रिदिवौकसाम् ॥  
पीड्यमानासु मायासु तासु तास्वसुरोत्तमाः।  
पुनर्बहुविधा मायाः प्राकुर्वन्नमितौजसः ॥  
पुनः प्रकाशमभवत्तमसा ग्रस्यते पुनः।  
भवत्यदर्शनो लोकः पुनरप्सु निमज्जति ॥  
सुसङ्गृहीतैर्हरिभिः प्रकाशे सति मातलिः।  
व्यचरत्स्यन्दनाग्र्येण सङ्ग्रामे रोमहर्षणे ॥  
ततः पर्यपतन्नुग्रा निवातकवचा मयि।  
तानहं विवरं दृष्ट्वा प्राहण्वं यमसादनम् ॥  
वर्तमाने तथा युद्धे निवातकवचान्तके।  
नापश्यं सहसा सर्वान्दानवान्मायया वृतान् ॥  

## टिप्पणयः

नगमात्रैः वृक्षप्रमाणैः ॥  
पावकप्रकराः वह्निराशयः ॥  
वैरोचनेः बलेः ॥  
पीड्यमानासु नश्यमानासु ॥  

###### अरण्यपर्व \- अध्याय 174

### ॥  
श्रीः ॥  

## 3.174. अध्यायः 174

## विषयाः

अर्जुनेन निवातकवचवधानन्तरं पुनः स्वगैप्रति प्रस्तानम् ॥1॥  

## पाठः



अर्जुन उवाच।  

अदृश्यमानास्ते दैत्या योधयन्ति स्म मायया।  
अदृश्यनास्त्रवीर्येण तानप्यहमयोधयम् ॥  
गाण्डीवमुक्ता विशिखाः सम्यगस्त्रप्रचोदिताः।  
अच्छिन्दन्नुत्तमाङ्गानि यत्रयत्र स्म तेऽभवन् ॥  
ततो निवातकवचा वध्यमाना मया युधि।  
संहृत्य रमायां सहसा प्राविशन्पुरमात्मनः ॥  
व्यपयातेषु दैत्येषु प्रादुर्भूते च दर्शने।  
अपश्यं दानवांस्तत्र हताञ्शतसहस्रशः ॥  
विनिष्पिष्टानि तत्रैषां शस्त्राण्याभरणानि च।  
शतशः स्म प्रदृश्यन्ते गात्राणि कवचानि च ॥  
हयानां नान्तरं ह्यासीत्पदाद्विचलितुं पदम्।  
उत्पत्य सहसा तस्थुरन्तरिक्षगमास्ततः ॥  
ततो निवातकवचा व्योम सञ्छाद्य केवलम्।  
अदृश्या ह्यभ्यवर्तन्त विसृजन्तः शिलोच्चयान् ॥  
अन्तर्भूमिगताश्चान्ये हयानां चरणानथ।  
व्यगृह्णन्दानवा घोरा रथचक्रे च भारत ॥  
विनिगृह्य हयांश्चान्ये रथं च मम युध्यतः।  
सर्वतो मामविध्यन्त सरथं धरणीधरैः ॥  
पर्वतैरुपचीयद्भिः पतद्भिश्च तथाऽपरैः।  
स देशो यत्रवर्तामि गुहेव समपद्यत ॥  
पर्वतैश्चाद्यमानोऽहं निगृहीतैश्च वाजिभिः।  
अगच्छं परमामार्तिं मातलिस्तदलक्षयत् ॥  
लक्षयित्वा च मां भीतमिदं वचनमब्रवीत्।  
आर्जुनार्जुन मा भैस्त्वं वज्रमस्त्रमुदीरय ॥  
ततोऽहं तस्य तद्वाक्यं श्रुत्वा वज्रमुदीरयम्।  
देवराजस् दयितं वज्रमस्त्रं नराधिप ॥  
अचलं स्थानमासाद्य गाण्डीवमनुमन्त्र्य च।  
अमुञ्चं वज्रसंस्पर्शानायतान्निशिताञ्सरान् ॥  
ततो मायाश् ताः सर्वा निवातकवचांश्च तान्।  
ते वज्रचोदिता बाणा वज्रभूताः रसमाविशन् ॥  
ते वज्रवेगविहता दानवाः पर्वतोपमाः।  
इतरेतरमाश्लिष्य न्यपतन्पृथिवीतले ॥  
अन्तर्भूमौ च येऽगृह्णन्दानवा रथवाजिनः।  
अनुप्रविश्य तान्वाणाः प्राहिण्वन्यमसादनम् ॥  
हतैर्निवातकवचैर्निरस्तैः पर्वतोपमैः।  
समाच्छाद्यत देशः स विकीर्णैरिव पर्वतैः ॥  
न हयानां क्षतिः काचिन्न रथस् न मातलेः।  
मम चादृश्यत तदा तदद्भुतमिवाभवत् ॥  
ततो मां प्रहसन्राजन्मातलिः प्रत्यभाषत।  
नैतदर्जुन देवेषु त्वयि वीर्यं यदीक्ष्यते ॥  
हतेष्वसुरसङ्घेषु दारास्तेषां तु सर्वशः।  
प्राक्रोशन्नगरे तस्मिन्यथा शरदि लक्ष्मणाः ॥  
ततो मातलिना सार्धमहं तत्पुरमभ्ययाम्।  
त्रासयन्रथघोषेण निवातकवचस्त्रियः ॥  
तान्दृष्ट्वा दशसाहस्रान्मयूरसदृशान्हयान्।  
रथं च रविसङ्काशं प्राद्रवन्गणशः स्त्रियः ॥  
ताभिराभरणैः शब्दस्त्रासिताभिः समीरितः।  
शिलानामिव शैलेषु पतन्तीनामभूत्तदा ॥  
वित्रस्ता दैत्यनार्यस्ताः स्वानि वेश्मान्यथाविशन्।  
बहुरत्नविचित्राणि शातकुम्भमयानि च ॥  
तदद्भुताकारमहं दृष्ट्वा नगरमुत्तमम्।  
विशिष्टं देवनगरादपृच्छं मातलिं ततः ॥  
इदमेवंविधं कस्माद्देवता न विशन्त्युत।  
पुरन्दरपुराद्धीदं विशिष्टमिति लक्षये ॥  


मातलिरुवाच।  

आसीदिदं पुरा पार्थ देवराजस्य नः पुरम्।  
ततो निवातकवचैरितः प्रच्याविताः सुराः ॥  
तपस्तप्त्वा महत्तीव्रं प्रसाद्य च पितामहम्।  
इदं वृतं निवासाय देवेभ्यश्चाभयं युधि ॥  
ततः शक्रेण भगवान्स्वयम्भूरभिचोदितः।  
विधत्तां भगवानत्रेत्यात्मनो हितकाम्यया ॥  
तत उक्तो भगवता दिष्टमत्रेति भारत।  
भवितान्तस्त्वमप्येषां देहेनान्येन वृत्रहन् ॥  
तत एषां वधार्थाय शक्रोऽस्त्राणि ददौ तव।  
न हि शक्याः सुरैर्हन्तुं य एते निहतास्त्वया ॥  
कालस्य परिणामेन ततस्त्वमिह भारत।  
एषामन्तकरः प्राप्तस्तत्त्वया च कृतं तथा ॥  
दानवानां विनाशार्थं महास्त्राणां महद्बलम्।  
ग्राहितस्त्वं महेन्द्रेण पुरुषेन्द्र तदुत्तमम् ॥  


उर्जुन उवाच।  

ततः प्रशाम्य नगरं दानवांश्च निहत्य तान्।  
पुनर्मातलिना सार्धमगमं देवसद्म तत् ॥  
इति श्रीमन्महाभारते अरण्यपर्वणि निवातकवचयुद्धपर्वणि चतुःसप्तत्यधिकशततमोऽध्यायः ॥174॥  

## टिप्पणयः

लक्ष्मणाः सारस्यः ॥  
प्रशाम्य प्रकर्षेण आलोच्य ॥  

###### अरण्यपर्व \- अध्याय 175

### ॥  
श्रीः ॥  

## 3.175. अध्यायः 175

## विषयाः

निवातकवचवधानन्तरं स्वर्गम्प्रत्यागच्छताऽर्जुनेन मध्येमार्गं हिरण्यपुरावलोकनम् ॥1॥  
ततस्तद्वासिनां पौलोमानां कालकेयानां च वधानन्तरं पुनः स्वर्गं प्रत्यागमनम् ॥2॥  

## पाठः



अर्जुन उवाच।  

निवर्तमानेन मया महद्दृष्टं ततोऽपरम्।  
पुरं कामगमं दिव्यं पावकार्कसमप्रभम् ॥  
रत्नद्रुममयैश्चित्रैर्भास्वरैश्च पतत्रिभिः।  
पौलोमैः कालकेयैश्च रनित्यहृष्टैरधिष्ठिरतम् ॥  
गोपुराट्टालकोपेतं चतुर्द्वारं दुरासदम्।  
सर्वरत्नमयं दिव्यमद्भुतोपमदर्शनम् ॥  
द्रुमैः पुष्पलोपेतैः सर्वरत्नमयैर्वृतम्।  
तथा पतत्रिभिर्दिव्यैरुपेतं सुमनोहरैः ॥  
असुरैर्नित्यमुदितैः शूलर्ष्टिमुसलायुधैः।  
चापमुद्गरहस्तैश्च स्रग्विभिः सर्वतो वृतम् ॥  
तदहं प्रेक्ष्यदैत्यानां पुरमद्भुतदर्शनम्।  
अपृच्छं मातलिं राजन्किमिदं दृश्यतेति वै ॥  


मातलिरुवाच।  

पुलोमा नाम दैतेयी कालका च महासुरी।  
दिव्यंवर्षसहस्रं ते चेरतुः परमं तपः ॥  
तपसोन्ते ततस्ताभ्यां स्वयम्भूरददाद्वरम्।  
अगृह्णीतां वरं ते तु सुतानामल्पदुःखताम् ॥  
अवध्यतां च राजेन्द्र सुरराक्षसपन्नगैः।  
पुरं सुरमणीयं च स्वचरं सुकृतप्रभम् ॥  
सर्वरत्नैः समुदितं दुर्धर्षममरैरपि।  
महर्षियक्षगन्धर्वपन्नगासुरराक्षसैः ॥  
सर्वकामगुणोपेतं वीतशोकमनामयम्।  
ब्र्हमणो भवनाच्छ्रेष्ठं कालकेयकृतं विभो ॥  
तदेतत्खपुरं दिव्यं चरत्यमरवर्जितम्।  
पौलोमाध्युषितं वीर कालकेयैश्च दानवैः ॥  
हिरण्यपुरमित्येवं ख्यायते नगरं महत्।  
रक्षितङ्कालकेयैश्च पौलोमैश्च महासुरैः ॥  
त एतेमुदिता राजन्नवध्याः सर्वदैवतैः।  
निवसन्त्यत्रराजेन्द्र गतोद्वेगा निरुत्सुकाः ॥  
`सुरासुरैरवध्यानां दानवानां धनञ्जय'।  
मानुषान्मृत्युरेतेषां निर्दिष्टो ब्रह्मणा पुरा ॥  
\[एतानपि रणे पार्त कालकेयान्दुरासदान्।  
वज्रास्त्रेण नयस्वाशु विनाशं सुमहाबलान्\] ॥  


अर्जुन उवाच।  

सुरासुरैरवध्यं तदहं ज्ञात्वा विशाम्पते।  
अब्रुवं मातलिं हृष्टो याह्येतत्पुरमञ्जसा ॥  
त्रिदशेशद्विषो यावत्क्षयमस्त्रैर्नयाम्यहम्।  
न कथञ्चिद्धि मे पापा न वध्या ये सुरद्विषः ॥  
उवाह मां ततः शीघ्रं हिरण्यपुरमन्तिकात्।  
रथेन तेन दिव्येन हरियुक्तेन मातलिः ॥  
ते मामालक्ष्य दैतेया विचित्राभरणाम्बराः।  
समुत्पेतुर्महावेगा रथानास्थाय दंशिताः ॥  
ततो नालीकनाराचैर्भल्लैः शक्त्यृष्टितोमरैः।  
प्रत्यघ्नन्दानवेन्द्रा मां क्रुद्धास्तीव्रपराक्रमाः ॥  
तदहं शस्त्रवर्षेण महता प्रत्यवारयम्।  
शस्त्रवर्षं महद्राजन्विद्याबलमुपाश्रितः ॥  
व्यामोहयं च तान्सर्वान्रथमार्गैश्चरन्रणे।  
तेऽन्योन्यमभिसम्मूढाः पातयन्ति स्म दानवाः ॥  
तेषामेवं विमूढानामन्योन्यमभिधावताम्।  
शिरांसि विशिखैर्दीप्तैरच्छिन्दं शतसङ्घशः ॥  
ते वध्यमाना दैतेयाः पुरमास्थाय तत्पुनः।  
खमुत्पेतुः सनगरा मायामास्थाय दानवीम् ॥  
ततोऽहं शरवर्षेण महता कुरुनन्दन।  
मार्गमावृत्य दैत्यानां गतिं चैषामवारयम् ॥  
तत्पुरं खचरं दिव्यं कामगं दिव्यवर्चसम्।  
दैतेयैर्वरदानेन धार्यते स्म यथासुखम् ॥  
अन्तर्भूमौ निपतति पुनरूर्ध्वं प्रतिष्ठते।  
पुनस्तिर्यक् प्रयात्याशु पुनरप्सु निमज्जति ॥  
अमरावतिसङ्काशं तत्पुरं कामगं महत्।  
अहमस्त्रैर्बहुविधैः प्रत्यगृह्णां परन्तप ॥  
ततोऽहं शरजालेन दिव्यास्त्रनुदितेन च।  
व्यगृह्णां सह दैतेयैस्तत्पुरं पुरुषर्षभ ॥  
विक्षत चायसैर्बाणैर्मत्प्रयुक्तैरजिह्मगैः।  
महीमभ्यपतद्राजन्प्रभग्नं पुरमासुरम् ॥  
ते वध्यमाना मद्बाणैर्वज्रवेगैरयस्मयैः।  
पर्यभ्रमन्त वै राजन्नसुराः कालचोदिताः ॥  
ततो मातलिरारुह्यपुरस्तान्निपतन्निव।  
महीमवातरत्क्षिप्रं रथेनादित्यवर्चसा ॥  
ततो रथसहस्राणि षष्टिस्तेषाममर्षिणाम्।  
युयुत्सूनां मया सार्धं पर्यवर्तन्त भारत।  
तान्यहं निशितैर्बाणैर्व्यधमं गार्ध्रराजितैः ॥  
ते युद्धे सन्न्यवर्तन्त समुद्रस्य यथोर्मयः।  
नेमे शक्या मानुषेण युद्धेनेति प्रचिन्त्य तत् ॥  
ततोऽहमानुपूर्व्येण दिव्यान्यस्त्राण्ययोजयम् ॥  
ततस्तानि सहस्राणइ रथिनां चित्रयोधिनाम्।  
अस्त्राणि मम दिव्यानि प्रत्यघ्नञ्छनकैरिव ॥  
रथमार्गान्विचित्रांस्ते विचरन्तो महाबलाः।  
प्रत्यदृश्यन्त सङ्ग्रामे शतशोऽथ सहस्रशः ॥  
विचित्रमुकुटापीडा विचित्रकवचध्वजाः।  
विचित्राभरणाश्चैव मम प्रीतिकराऽभवन् ॥  
अहं तुशरवर्षैस्तानस्त्रप्रचुदितै रणे।  
नाशक्रुवं पीडयितुं ते तु मां प्रत्यपीडयन् ॥  
तैः पीड्यमानो बहुभिः कृतास्त्रैः कुशलैर्युधि।  
व्यथितोस्मि महायुद्धे भयं चागान्महन्मम ॥  
`ततोहं परमायत्तो मातलिं परिपृष्टवान् ॥  
किमेते मम बाणौघैर्दिव्यास्त्रप्रतिमन्त्रितैः।  
न वध्यन्ते महाघोरैस्तत्त्वमाख्याहि पृच्छतः ॥  
स मामुवाच पर्याप्तस्त्वमेषां भरतर्षभ।  
तानुद्दिश्याथ मर्माणि प्रतिघातं तदाचर ॥  
एतच्छ्रुत्वा तु राजेनद्रसम्प्रहृष्टस्तमूचिवान्।  
निवर्तय रथं शीघ्रं पश्य चैतान्निपातितान् ॥  
एवमुक्तो रथं तत्र मातलिः पर्यवर्तयत् ॥  
ततो मत्वा रणे भग्नं दानवाः प्रतिहर्षिताः।  
विचुक्रुशुर्महाराज स्वरेण महता मुहुः ॥  
अभग्नः कैश्चिदप्येष पाण्डवो रणमूर्धनि।  
अस्माभिः समरे भग्न इत्येवं सङ्घशस्तदा ॥  
ततोहं देवदेवाय रुद्रायाव्यक्तमूर्तये।  
प्रयतः प्रणतो भूत्वा नमस्कृत्य महात्मने'।  
यत्तद्रौद्रमिति ख्यातं सर्वामित्रविनाशनम् ॥  
यत्तद्रौद्रमिति ख्यातं सर्वामित्रविनाशनम्।  
`महत्पाशुपतं दिव्यं सर्वलोकनमस्कृतम्' ॥  
`ततोऽपश्यं त्रिशिरसं पुरुषं नवलोचनम्।  
त्रिमुखं षङ्भुजं दीप्तमर्कज्वलनमूर्धजम्।  
लेलिहानैर्महानागैः कृतचिह्नममित्रहन् ॥  
विभीस्ततस्तदस्त्रं तु घोरं रौद्रं सनातनम्।  
दृष्ट्वा गाण्डीवसंयोगमानीय भरतर्षभ ॥  
नमस्कृत्वा त्रिनेत्राय शर्वायामिततेजसे।  
मुक्तवान्दानवेन्द्राणां पराभावाय भारत ॥  
मुक्तमात्रे ततस्तस्मिन्रूपाण्यासन्सहस्रशः।  
मृगाणामथ सिंहानां व्याग्राणां च विशाम्पते ॥  
ऋक्षाणां महिषाणां च पन्नगानां तथा गवाम्।  
शरभाणां गजानां च वानराणां च सङ्घशः।  
ऋषभाणां वराहाणां मार्जाराणां तथैव च ॥  
सालावृकाणां प्रेतानां भुरुण्डानां च सर्वशः।  
गृध्राणां गरुडानां च चमराणां तथैव च ॥  
देवानां च ऋषीणां रच गन्धर्वाणां च सर्वशः।  
पिशाचानां सयक्षाणां तथैव च सुरद्विषाम् ॥  
गुह्यकानां च सङ्ग्रामे नैर्ऋतानां तथैव च।  
झषाणां गजवक्राणामुलूकानां तथैव च ॥  
मीनवाजिसरूपाणां नानाशस्त्रासिपाणिनाम्।  
तथैव यातुधानानां गदामुद्गरधारिणाम् ॥  
एतैस्चान्यैश्च बहुभिर्नानारूपधरैस्तदा।  
सर्वमासीज्जगद्व्याप्तं तस्मिन्नस्त्रे विसर्जिते ॥  
त्रिशिरोभिश्चतुर्दंष्ट्रैश्चतुरास्यैश्चतुर्भुजैः।  
अनेकरूपसंयुक्तैर्मांसमेदोवसास्तिभिः ॥  
अभीक्ष्णं वध्यमानास्ते दानवा ये समागताः।  
अर्कज्वलनतेजोभिर्वज्राशनिसमप्रभैः ॥  
अद्रिसारमयैश्चान्यैर्बाणैरपि निबर्हणैः।  
न्यहनं दानवान्सर्वान्मुहूर्तेनैव भारत ॥  
गाण्डीवास्त्रप्रणुन्नांस्तान्गतासून्नभसश्च्युतान्।  
दृष्ट्वाऽहं प्राणमं भूयस्त्रिपुरघ्नाय वेधसे ॥  
तथा रौद्रास्त्रनिष्पिष्टान्दिव्याभरणभूषितान्।  
निशाम्य परमं हर्षमगमद्देवसारथिः ॥  
तदसह्यं कृतं कर्म देवैरपि दुरासदम्।  
दृष्ट्वा मां पूजयामास मातलिः शक्रसारथिः ॥  
उचाच वचनं चेदम्प्रीयमाणः कृताञ्जलिः।  
`हतांस्तान्दानवान्दृष्ट्वा मया सङ्ख्ये सहस्रशः ॥  
सुरासुरैरसह्यं हि कर्म यत्साधितं त्वया।  
न ह्येतत्संयुगे कर्तुमपि शक्तः सुरेश्वरः।  
`ध्रुवं धनञ्जय प्रीतस्त्वयि शक्रः पुरार्दन' ॥  
सुरासुरैरवध्यं हि पुरमेतत्खगं महत्।  
त्वया विमथितं वीर स्ववीर्यतपसो बलात् ॥  


अर्जुन उवाच।  

विद्वस्ते खपुरे तस्मिन्दानवेषु हतेषु च।  
विनदन्त्यः स्त्रियः सर्वा निष्पेतुर्नगराद्बहिः ॥  
प्रकीर्णकेश्यो व्यथिताः कुरर्य इव दुःखिताः।  
पेतुः पुत्रान्पितृन्भ्रातॄञ्शोचमाना महीतले ॥  
रुदत्यो दीनकण्ठ्यस्तु निनदन्त्यो हतेश्वराः।  
उरांसि पाणिभिर्घ्नन्त्यो विस्रस्तस्रग्विभूषणाः ॥  
तच्छोकयुक्तमश्रीकं दुःखदैन्यसमाहतम्।  
न बभौ दानवपुरं हतत्विट्कं हतेश्वरम् ॥  
गन्धर्वनगराकारं हृतनागमिव ह्रदम्।  
शुष्कवृक्षमिवारण्यमदृश्यमभवत्पुरम् ॥  
मां तु संहृष्टमनसं क्षिप्रं मातलिरानयत्।  
देवराजस्य भवनं कृतकर्माणमाहवात् ॥  
हिरण्यपुरमुत्सृज्य निहत्य च महासुरान्।  
निवातकवचांश्चैव ततोऽहंशक्रमागमम् ॥  
मम कर्म च देवेन्द्रं मातलिर्विस्तरेण तत्।  
सर्वं विश्रावयामास यथाभूतं महाद्युते ॥  
हिरण्यपुरघातं च मायानां च निवारणम्।  
निवातकवचानां च वधं सङ्ख्ये महौजसाम्।  
`कालकेयवधं चैव अद्भुतं रोमहर्षणम्' ॥  
तच्छ्रुत्वा भगवान्प्रीतः सहस्राक्षः पुरन्दरः।  
मरुद्भिः सहितः श्रीमान्साधुसाध्वित्यथाब्रवीत्।  
`परिष्वज्य च मां प्रेम्णा मूर्ध्नि चाघ्राय सस्मितम्' ॥  
ततो मां देवराजो वै समाश्वास्य पुनः पुनः।  
अब्रवीद्विबुधैः सार्धमिदं समधुरं वचः ॥  
अतिदेवासुरं कर्म कृतमेव त्वया रणे।  
गुर्वर्थश्च कृतः पार्थ महाशत्रून्घ्नता मम ॥  
एवमेव सदा भाव्यं स्थिरेणाजौ धनञ्जय।  
असम्मूढेन चास्त्राणां कर्तव्यं प्रतिपादनम् ॥  
अविषह्यो रणे हि त्वं देवदानवराक्षसैः।  
सयक्षासुरगन्धर्वैः सपक्षिगणपन्नगैः ॥  
वसुधां चापि कौन्तेय त्वद्बाहुबलनिर्जिताम्।  
पालयिष्यति धर्मात्मा कुन्तीपुत्रो युधिष्ठिरः ॥  
इति श्रीमन्महाभारते अरण्यपर्वणि निवातकवचयुद्धपर्वणि पञ्चसप्तत्यधिकशततमोऽध्यायः ॥175॥  

## टिप्पणयः

खपुरं खचरत्वात् ॥  
न वध्या इति न अपितु वध्या एव ॥  
आरुह्य गगनमुत्पत्य।  
अवातरत् अवतीर्णः ॥  
पर्यवर्तन्त परिवार्य अवर्तन्त।  
गार्द्रराजितैः गृध्रपत्रशोभितैः ॥  
युद्धे निमित्ते सति सन्न्यवर्तन्त।  
इमे वयमिति शेषः।  
रयुद्धेन जेतुमिति शेषः ॥  
मांसमेदोवसास्थिभिः संयुक्तैरिति शेषः ॥  
निबर्हणैर्नाशकरैः ॥  
निशाम्य दृष्ट्वा ॥  

###### अरण्यपर्व \- अध्याय 176

### ॥  
श्रीः ॥  

## 3.176. अध्यायः 176

## विषयाः

अर्जुनेन युधिष्ठिरम्प्रति इन्द्रेण स्वस्मै सानुग्रहं कवचकिरीटादिदानकथनम् ॥1॥  
तथा युधिष्ठिरेण दिव्यास्त्रप्रदर्शनचोदनायां श्वःप्रदर्शनप्रतिज्ञानम् ॥2॥  

## पाठः



अर्जुन उवाच।  

ततो मामिविश्वस्तं संरूढशरविक्षतम्।  
देवराजोऽनुगृह्येदं काले वचनमब्रवीत् ॥  
दिव्यान्यस्त्राणि सर्वाणि त्वयि तिष्ठन्ति भारत।  
न त्वाऽभिभवितुं शक्तो मानुषो भुवि कश्चन ॥  
भीष्मो द्रोणः कृपः कर्णः शकुनिः सह राजभिः।  
सङ्ग्रामस्थस्य ते पुत्र कलां नार्हन्ति षोडशीम् ॥  
इदं च मे तनुत्राणं प्रायच्छन्मघवान्प्रभुः।  
अभेद्यं कवचं दिव्यं स्रजं चैव हिरण्मयीम् ॥  
देवदत्तं च मे शङ्खं देवः प्रादान्महारवम्।  
दिव्यं चेदं किरीटं मे स्वयमिन्द्रो युयोज ह ॥  
ततो दिव्यानि वस्त्राणि दिव्यान्याभरणानि च।  
प्रादाच्छक्रो ममैतानि रुचिराणि बृहन्ति च ॥  
एवं सम्पूजितस्तत्रसुखमस्म्युषितो नृप।  
इन्द्रस् भवने पुण्ये गन्धर्वशिशुभिः सह ॥  
ततो मामब्रवीच्छक्रः प्रीतिमानमरैः सह।  
समयोऽर्जुन गन्तुं ते भ्रातरो हि स्मरन्ति ते ॥  
एवमिन्द्रस्य भवने पञ्चवर्षाणि भारत।  
उषितानि मया राजन्स्मरता द्यूतजं कलिम् ॥  
ततो भवन्तमद्राक्षं भ्रातृभिः परिवारितम्।  
गन्धमादनमासाद्य पर्वतस्यास्य मूर्धनि ॥  


युधिष्ठिर उवाच।  

दिष्ट्या धनञ्जयास्त्राणि त्वया प्राप्तानि भारत।  
दिष्ट्या चाराधितो राजा देवानामीश्वरः प्रभुः ॥  
दिष्ट्या च भगवन्स्थाणुर्देव्या सह परन्तपः।  
साक्षाद्दृष्टः स्वयुद्धेन तोषितश् त्वयाऽनघ ॥  
दिष्ट्या च लोकपालैस्त्वं समेतो भरतर्षभ।  
दिष्ट्या वर्धामहे पार्थ दिष्ट्याऽसि पुनरागतः ॥  
अद्य कृत्स्नामिमां देवीं विजितां पुरमालिनीम्।  
`पश्यामि भूमिं कौन्तेय त्वया मे प्रतिपादिताम्'।  
मन्ये च धृतराष्ट्रस्य पुत्रानपि वशीकृतान् ॥  
इच्छामि तानि चास्त्राणि द्रष्टुं दिव्यानि भारत।  
यैस्तथा वीर्यवन्तस्ते निवातकवचा हताः ॥  


अर्जुन उवाच।  

सः प्रभाते भवान्द्रष्टा दिव्यान्यस्त्राणि सर्वशः।  
निवातकवचा घोरा यैर्मया विनिपातिताः ॥  


वैशम्पायन उवाच।  

एवमागमनं तत्र कथयित्वा धनञ्जयः।  
भ्रातृभिः सहितः सर्वै रजनीं तामुवास ह ॥  
इति श्रीमन्महाभारते अरण्यपर्वणि निवातकवचयुद्धपर्वणि षट्सप्तत्यधिकशततमोऽध्यायः ॥176॥  

## टिप्पणयः

अतिविश्वस्तं अति अत्यन्तं विश्वस्तं शत्रून् जेष्यतीति विश्वासो यस्मिंस्तम्।  
संरूढा देहे निमग्नाः शरास्तैर्विक्षतम् ॥  
त्वा त्वाम् ॥  

###### अरण्यपर्व \- अध्याय 177

### ॥  
श्रीः ॥  

## 3.177. अध्यायः 177

## विषयाः

अर्जुनेन युधिष्ठिराय दिव्यास्त्रप्रदर्शनन् ॥1॥  
अस्रतेजसा जगत्क्षोभे सति इन्द्रचोदनया नरादेनार्जुनप्रत्यस्त्रप्रदर्शन प्रतिषेधनम् ॥2॥  

## पाठः



वैशम्पायन उवाच।  

तस्यां रात्र्यां व्यतीतायां धर्मराजो युधिष्ठिरः।  
उत्थायावश्यकार्याणि कृतवान्भ्रातृभिः सह ॥  
ततः सञ्चोदयामास सोऽर्जुनं मातृनन्दनम्।  
दर्शयास्त्राणि कौन्तेय यैर्जिता दानवास्त्वया ॥  
ततो धनञ्जयो राजन्देवैर्दत्तानि पाण्डवः।  
अस्त्राणि तानि दिव्यानि दर्शयामास भारत ॥  
यथान्यायं महातेजाः शौचं परममास्थितः।  
`नमस्कृत्य त्रिनेत्राय वासवाय च पाण्डवः' ॥  
गिरिकूबरपादाक्षं शुभवेणु त्रिवेणुमत्।  
पार्थिवं रथमास्थाय शोभमानो धनञ्जयः ॥  
दिव्येन संवृतस्तेन कवचेन सुवर्चसा।  
धनुरादाय गाण्डीवं देवदत्तं स वारिजम् ॥  
शोशुभ्यमानः कौन्तेय आनुपूर्व्यान्महाभुजः।  
अस्त्राणि तानि दिव्यानि दर्शनायोपचक्रमे ॥  
अथ प्रयोक्ष्यमाणेषु दिव्येष्वस्त्रेषु तेषु वै।  
समाक्रान्ता मही पद्भ्यां समकम्पत सद्रुमा ॥  
क्षुभिताः सरितश्चैव तथैव च महोदधिः।  
शैलाश्चापि व्यदीर्यन्त न ववौ च समीरणः ॥  
न बभासे सहस्रांशुर्न जज्वाल च पावकः।  
न वेदाः प्रतिभान्ति स्म द्विजातीनां कथञ्चन ॥  
अन्तर्भूमिगता ये च प्राणिनो जनमेजय।  
पीड्यमानाः समुत्थाय पाण्डवं पर्यवारयन् ॥  
वेपमानाः प्राञ्जलयस्ते सर्वे विकृताननाः।  
दह्यमानास्तदाऽस्त्रैस्ते याचन्ति स्म धनञ्जयम् ॥  
ततो ब्रह्मर्षयश्चैव सिद्धा ये च महर्षयः।  
जङ्गमानि च भूतानि सर्वाण्येवावतस्थिरे ॥  
देवर्षयश्च प्रवरास्तथैव च दिवौकसः।  
यक्षराक्षसगन्धर्वास्तथैव च पतत्रिणः।  
खेचराणि च भूतानि सर्वाण्येवावतस्थिरे ॥  
ततः पितामहश्चैव लोकपालाश्च सर्वशः।  
भगवांश्च महादेवः सगणोऽभ्याययौ तदा ॥  
ततो वायुर्महाराज दिव्यैर्माल्यैः समन्वितः।  
अभितः पाण्डवञ्चित्रैरवचक्रे समन्ततः ॥  
जगुश्च गाथा विविधा गन्धर्वाः सुरचोदिताः।  
ननृतुः सङ्घशश्चैव राजन्नप्सरसां गणाः ॥  
तस्मिंश्च तादृशे काले नारदश्चोदितः सुरैः।  
आगम्याह वचः पार्थं श्रवणीयमिदं नृप ॥  
अर्जुनार्जुन मा युङ्क्ष दिव्यान्यस्त्राणि भारत।  
नैतानि निरधिष्ठाने प्रयुज्यन्ते कथञ्चन ॥  
अधिष्ठाने न वाऽनार्तः प्रयुञ्जीत कदाचन।  
प्रयोगेषु महान्दोषो ह्यस्त्राणां कुरुनन्दन ॥  
एतानि रक्ष्यमाणानि धनञ्जय यथागमम्।  
बलवन्ति सुखार्हाणि भविष्यन्ति न संशयः ॥  
अरक्ष्यमाणान्येतानि त्रैलोक्यस्यापि पाण्डव।  
भवन्ति स्म विनाशाय मैवं भूयः कृथाः क्वचित् ॥  
अजातशत्रो त्वं चैव द्रक्ष्यसे तानि संयुगे।  
योज्यमानानि पार्थे नद्विषतामवमर्दने ॥  


वैशम्पायन उवाच।  

निवार्याथ ततः पार्थं सर्वे देवा यथागतम्।  
जग्मुरन्ये च ये तत्र रसमाजग्मुर्नरर्षभ ॥  
तेषु सर्वेषु कौरव्य प्रतियातेषु पाण्डवाः।  
तस्मिननेव वने हृष्टास्त ऊषुः सह कृष्णया ॥  
इति श्रीमन्महाभारते अरण्यपर्वणि निवातकवचयुद्धपर्वणि सप्तमप्तत्यधिकशततमोऽध्यायः ॥177॥  

## टिप्पणयः

मातृनन्दनं मातुः सुखकरम् ॥  
गिरयएव कूवरादयस्तद्वन्तम्।  
कूबरो यस्मिन् युगं ध्रियते तद्दारु।  
पादौ चक्रे।  
अक्षः तयोः सन्धानं दारु।  
शुभाः वेणवइव वेणवो यस्मिन् तत् शुभवेमु त्रिवेणु अक्षकूबरयोः सन्धानार्थं त्रिशिख दारु तद्वन्तम्।  
सुपां सुलुगिति द्वितीयाया आर्षो लुक्।  
रथपदे वा क्लीबत्वं ध्येयम्।  
पृथिवीमेव पार्थिवं मानसं भूमिरूपं रथम् ॥  
वारिजं शङ्खम्।  
देवदत्तं नामतः ॥  
दर्शनाय दर्शयितुम् ॥  
निरधिष्ठाने लक्ष्याभावे सति ॥  
अधिष्ठानेपि वा अनार्तः न प्रयुञ्जीत ॥  

###### अरण्यपर्व \- अध्याय 178

### ॥  
श्रीः ॥  

## 3.178. अध्यायः 178

## विषयाः

अर्जुनसमागमानन्तरं युधिष्ठिरेण गन्धमादनादवतरणाध्यवसायः ॥1॥  
लोमशेन पाण्डवान्प्रति जयाशीर्वचनपूर्वकं स्वर्गम्प्रति गमनम् ॥2॥  

## पाठः



जनमेजय उवाच।  

तस्मिन्कृतास्त्रे रथिनां प्रवीरे।  
प्रत्यागते भवनाद्वृत्रहन्तुः।  
अतः परं किमकुर्वन्त पार्थाः समेत्य शूरेण धनञ्जयेन ॥  


वैशम्पायन उवाच।  

वनेषु तेष्वेव तु ते नरेन्द्राः सहार्जुनेनेन्द्रसमेन वीराः।  
तस्मिंश्च शैलप्रवरे सुरम्ये धनेश्वराक्रीडगता विजह्रुः ॥  
वेश्मानि तान्यप्रतिमानि पश्यन् क्रीडाश्च नानाद्रुमसन्निबद्धाः।  
चचार धन्वी बहुधा नरेन्द्रः सोऽस्त्रेषु यत्तः सततं किरीटी ॥  
अवाप्य वासं नरदेवपुत्राः प्रसादजं वैश्रवणस्य राज्ञः।  
न प्राणिनां ते स्पृहयन्ति राज\- ञ्शिवश् कालः स बभूव तेषाम् ॥  
समेत्य पार्थेन यथैकरात्र\- मूषुः समास्तत्रतथा चतस्रः।  
पूर्वाश्च षट् ता दश पाण्डवानां शिवा बभूवुर्वसतां वनेषु ॥  
ततोऽब्रवीद्वायुसुतस्तरस्वी जिष्णुश्च राजानमुपोपविश्य।  
यमौ च वीरौ सुरराजकल्पा\- वेकान्तमास्थाय हितं प्रियं च ॥  
तव प्रतिज्ञां कुरुराज सत्यां चिकीर्षमाणास्त्वदनुप्रियं च।  
ततो न गच्छाम वनान्यपास्य सुयोधनं सानुचरं निहन्तुम् ॥  
एकादशं वर्षमिदं वसामः सुयोधनेनात्तसुखाः सुखार्हाः।  
तं वञ्चयित्वाऽधमबुद्धिशील\- मज्ञातवासं सुखमाप्नुयाम ॥  
तवाज्ञया पार्थिव निर्विशङ्का विहाय मानं विचरामो वनानि।  
समीपवासेन विलोभितास्ते ज्ञास्यन्ति नास्मानपकृष्टदेशान् ॥  
संवत्सरं तत्र विहृत्य गूढं नराधमं तं सुखमुद्धरेम।  
निर्यात्य वैरं सफलं सपुष्पं तस्मै नरेन्द्राधमपूरुषाय ॥  
सुयोधनायानुचरैर्वृताय ततो महीं प्राप्नुहि धर्मराज।  
स्वर्गोपमं देशमिमं चरद्भिः शक्यो विहन्तुं नरदेव शोकः ॥  
कीर्तिस्तु ते भारत पुण्यगन्धा नश्येद्धि लोकेषु चराचरेषु।  
तत्प्राप्य राज्यङ्कुरुपुङ्गवानां शक्यं महत्प्राप्तुमथ क्रियाश्च ॥  
इदं तु शक्यं सततं नरेन्द्र प्राप्तुं त्वया यल्लभसे कुबेरात्।  
कुरुष्व बुद्धिं द्विषतां वधाय कृतागसां भारत निग्रहे च ॥  
तेजस्तवोग्रं न सहेत राजन् समेत्य साक्षादपि वज्रपाणिः।  
न हि व्यथां जातु करिष्यतस्तौ समेत्य देवैरपि धर्मराज ॥  
तवार्थसिद्ध्यर्थमपि प्रवृत्तौ सुपर्णकेतुश्च शिनेश्च नप्ता।  
यथैव कृष्णोऽप्रतिमो बलेन तथैव राजन्स शिनिप्रवीरः ॥  
तवार्थसिद्ध्यर्थमभिप्रपन्नो यथैव कृष्णः सह यादवैस्तैः।  
तथैव चेमौ नरदेववर्य यमौ च वीरौ कृतिनौ प्रयोगे ॥  
त्वदर्थयोगप्रभवप्रधानाः शमं करिष्याम परान्समेत्य ॥  


वैशम्पायन उवाच 
ततस्तदाज्ञाय मतं महात्मा तेषां च धर्मस्य सुतो वरिष्ठः।  
प्रदक्षिणं स्थानमुपेत्य राजा पर्याक्रमद्वैश्रवणस्य राज्ञः ॥  
आमन्त्र्य वेश्मानि नदीः सरांसि सर्वाणि रक्षांसि च धर्मराजः।  
यथागतं मार्गमवेक्षमाणः पुनर्गिरिं चैव निरीक्षमाणः।  
\[ततो महात्मा स विशुद्धबुद्धिः सम्प्रार्थयामास नगेन्द्रवर्यम् ॥\]  
समाप्तकर्मा सहितः सुहृद्भि\- र्जित्वा सपत्नान्प्रतिलभ्य राज्यम्।  
शैलेन्द्र भूयस्तपसे जितात्मा द्रष्टा तवास्मीति मतिं चकार ॥  
वृतश्च सर्वैरनुजैर्द्विजैश्च तेनैव मार्गेण पुनर्निवृत्तः।  
उवाह चैनान्गणशस्तथैव घटोत्कचः पर्वतनिर्झरेषु ॥  
तान्प्रस्थितान्प्रीतमना महर्षिः पितेव पुत्राननुशिष्य सर्वान्।  
स लोमशो दिवमेवोर्जितश्री\- र्जगाम तेषां विजयं तदोक्त्वा ॥  
तेनार्ष्टिषेणेन तथानुशिष्टा\- स्तीर्तानि रम्याणि तपोवनानि।  
महान्ति चान्यानि सरांसि पार्थाः कसम्पश्यमानाः प्रययुर्नराग्र्याः ॥  
इति श्रीमन्महाभारते अरण्यपर्वणि आजगरपर्वणि अष्टसप्तत्यधिकशततमोऽध्यायः ॥178॥  

## टिप्पणयः

वृत्रहन्तुरिन्द्रस्य ॥  
आक्रीडं उद्यानम् ॥  
वासं स्थानम्।  
प्राणिनां भूमिस्तानामैश्वर्यमिति शेषः ॥  
पूर्वाश् षट् समाः ॥  
अपकृष्टदेशान् दूरस्थान् न ज्ञास्यन्ति अपितु समीपस्थानेव ॥  
निर्यात्य प्रत्यर्प्य।  
अपकारिणेऽपकारं कृत्वेत्यर्थः।  
फलं राज्यप्राप्तिः।  
पुष्पं शत्रुवधः ॥  
निग्रहे च बन्धने वा।  
भ्रातृत्वाद्वधेऽप्रवृत्तिश्चेदिति भावः ॥  
समेत्य युद्धं प्राप्य ॥  
सुपर्णकेतुः कृष्णः।  
शिनेर्नप्ता सात्यकिः।  
एतयोर्वीर्यं हितकारित्वं चाह।  
तथैवेति।  
तथैव कृष्णोऽप्रतिमो बलेन तथैव चाहं नरदेव वर्य।  
इति झ. पाठः।  
तत्र कृष्णोऽर्जुनः।  
अहं भीमसेन इत्यर्थः ॥  
प्रयोगेऽस्त्रप्रयोगे कृतिनौ कुशलौ ॥  
त्वदर्थयोगप्रभवप्रधानाः तव अर्थयोगो धनलाभः प्रभव ऐश्वर्योत्कर्षस्तद्द्वयं प्रधानं तेषां ते तथा ॥  
इति प्रार्थयामासेति पूर्वेण सम्बन्धः।  
मतिं चकार।  
गमने इति शेषः ॥  

###### अरण्यपर्व \- अध्याय 179

### ॥  
श्रीः ॥  

## 3.179. अध्यायः 179

## विषयाः

गन्धमादनादवतीर्णैः पाण्डवैः क्रमेण कैलासवृषपर्वसुबाह्वादिनिवासगमनपूर्वकं पुनर्द्वैतदनमेत्य सरस्वतीतीरे सुखविहरणम् ॥1॥  

## पाठः



वैशम्पायन उवाच।  

नगोत्तमं प्रस्रवणैरुपेतं दिशां गजैः किन्नरपक्षिभिश्च।  
सुखं निवासं जहतां हि तेषां न प्रीतिरासीद्भरतर्षभाणाम् ॥  
ततस्तु तेषां पुनरेव हर्षः कैलासमालोक्य महान्बभूव।  
कुबेरकान्तं भरतर्षभाणां महीधरं वारिधरप्रकाशम् ॥  
समुच्छ्रयान्पर्वतसन्निरोधान् गोष्ठान्हरीणां गिरिगह्वराणि।  
बहुप्रकाराणि समीक्ष्यवीराः स्थलानि निम्नानि च तत्र तत्र ॥  
तथैव चान्यानि महावनानि मृगद्विजानेकपसेवितानि।  
आलोकयन्तोऽभिययुः प्रतीता\- स्ते धन्विनाः खङ्गधरा नराग्र्याः ॥  
वनानि रम्याणि नदीः सरांसि गुहा गिरीणां गिरिगह्वराणि एते निवासाः सततं बभूवु\- र्निशामुखं प्राप्य नरर्षभाणाम् ॥  
ते दुर्गवासं बहुधा निरुष्य व्यतीत्य कैलासमचिन्त्यरूपम्।  
आसेदुरत्यर्थमनोरमं ते तमाश्रमाग्र्यं वृषपर्वणस्तु ॥  
समेत्य राज्ञा वृषपर्वणा ते प्रत्यर्चितास्तेन च वीतमोहाः।  
शशंसिरे विस्तरशः प्रवासं शिवं यथावद्वृषपर्वणस्ते ॥  
सुखोषितास्तस्य त एकरात्रं पुण्याश्रमे देवमहर्षिजुष्टे।  
अभ्याययुस्ते बदरीं विशालां सुखेन वीराः पुनरेव वासम् ॥  
ऊषुस्ततस्तत्र महानुभावा नारायणस्थानगताः समग्राः।  
कुबेरकान्तां नलिनीं विशोकाः सम्पश्यमानाः सुरसिद्धजुष्टाम् ॥  
तां चाथ दृष्ट्वा नलिनीं विशोकाः पाण्डोः सुताः सर्वनरप्रधानाः।  
ते रेमिरे नन्दनवासमेत्य द्विजर्षयो वीतमला यथैव ॥  
ततः क्रमेणोपययुर्नृवीरा यथागतेनैव पथा समग्राः।  
विहृत्य मासं सुखिनो बदर्यां किरातराज्ञो विषयं सुबाहोः ॥  
चीनांस्तुषारान्दरदांश्च सर्वान् देशान्कुलिन्दस्य च भूरिरम्यान्।  
अतीत्य दुर्गं हिमवत्प्रदेशं पुरं सुबाहोर्ददृशुर्नृवीराः ॥  
श्रुत्वा च तान्पार्थिव पुत्रपौत्रा\- न्प्राप्तान्सुबाहुर्विषये समग्रान्।  
प्रत्युद्ययौ प्रीतियुतः स राजा तं चाभ्यनन्दन्वृषभाः कुरूणाम् ॥  
समेत्य राज्ञा तु सुबाहुना ते सुतैर्विशोकप्रमुखैश्च सर्वे।  
सहेनद्रसेनैः परिचारकैश्च पौरोगवैर्ये च रमहानसस्थाः ॥  
सुखोपितास्तत्रत एकरात्रं सूतान्समादाय रथांश्च सर्वान्।  
घटोत्कचं सानुचरं विसृज्य ततोऽभ्ययुर्यामुनमद्रिराजम् ॥  
तस्मिन्गिरौ प्रस्रवणोपपन्न\- हिमोत्तरीयारुणपाण्डुसानौ।  
विशाखयूपं समुपेत्य चक्रु\- स्तदा निवासं पुरुषप्रवीराः ॥  
वराहनानामृगपक्षिजुष्टं महावनं चैत्ररथप्रकाशम्।  
शिवेन यात्वा मृगयाप्रधानाः संवत्सरं तत्रवने विजह्रुः ॥  
तत्राससादातिबलं भुजङ्गं क्षुधार्दितं मृत्युमिवोग्ररूपम्।  
वृकोदरः पर्वतकन्दरायां विषादमोहव्यथितान्तरात्मा ॥  
द्वीपोऽभवद्यत्र वृकोदरस्य युधिष्ठिरो धर्मभृतां वरिष्ठः।  
अमोक्षयद्यस्तमनन्ततेजा ग्राहेण संवेष्टितसर्वगात्रम् ॥  
ते द्वादशं वर्षमथोपयान्तं वने विहुर्तुं कुरवः प्रतीताः।  
तस्माद्वनाच्चैत्ररथप्रकाशा\- च्छ्रिया ज्वलन्तस्तपसा च युक्ताः ॥  
ततश्च यात्वा मरुधन्वपार्श्वं सदा धनुर्वेदरतिप्रधानाः।  
सरस्वतीमेत्य निवासकामाः सरस्ततो द्वैतवनं प्रतीयुः ॥  
समीक्ष् तान्द्वैतवने निविष्टा\- न्निवासिनस्तत्रततोऽभिजग्मुः।  
तपोदमाचारसमाधियुक्ता\- स्तृणोदपात्रावरणाश्मकुट्टाः ॥  
प्लक्षाक्षरौहीतकवेतसाश्च तथा बदर्यः खदिराः शिरीषाः।  
बिल्वेङ्गुदाः पीलुशमीकरीराः सरस्वतीतीररुहा बभूवुः ॥  
तां यक्षगन्धर्वमहर्षिकान्ता\- मावासभूतामिव देवतानाम्।  
सरस्वतीं प्रीतियुताश्चरन्तः सुखं विजह्रुर्नरदेवपुत्राः ॥  
इति श्रीमन्महाभारते अरण्यपर्वणि आजगरपर्वणि एकोनाशीत्यधिकशततमोऽध्यायः ॥179॥  

## टिप्पणयः

नगोत्तमं गन्धमादनं जहतां त्यजताम् ॥  
कुबेरस्य कान्तं प्रियम् ॥  
समुच्छ्रयान् उच्चैस्त्वानि।  
सन्निरोधान् सङ्कीर्णत्वानि।  
गोष्ठान् स्थानानि।  
हरीणां सिंहानाम् ॥  
अनेकपाः द्विपाः ॥  
गुहा अल्पप्रमाणादरी।  
गह्वरं महती दरी ॥  
नलिनीं सरसीम् ॥  
नन्दनमिन्द्रवनम् ॥  
पौरोगवैः पुरोगामिभिः पटगृहादिसामग्रीवाहः ॥  
यामुनं यमुनोद्गमम् ॥  
पुंसि यथा श्वेतमुत्तरीयं श्वेतारुणमुष्णीषं च तद्वत् गिरौ प्रस्रवणानि अरुणपाण्डसानूनि च भान्तीत्युत्प्रेक्षा।  
विशाखयूपं स्थानविशेषः ॥  
शिवेन पार्थाः इति झ. पाठः ॥  
द्वीपो द्वीपवदाश्रयः।  
ग्राहेण सर्वेण ॥  
तृणोदपात्रावरणाः आसनार्थं तृणेन पाद्यार्थं उदकपात्रेण च आवृण्वनति ते तथाभूताः।  
अश्मकुट्टाः वानप्रस्था दन्तोलूखलिका एव सन्तो जरया नष्टदन्ता अश्मकुट्टा भवन्ति ॥  
बभूवुः शोभावन्त इति शेषः ॥  

###### अरण्यपर्व \- अध्याय 180

### ॥  
श्रीः ॥  

## 3.180. अध्यायः 180

## विषयाः

वने मृगयार्थमटतो भीमस्य महताऽजगरेण ग्रहणम् ॥1॥  

## पाठः



जनमेजय उवाच।  

कथं नागायुतप्राणो भीमो भीमपराक्रमः।  
भयमाहारयत्तीव्रं तस्मादजगरान्मुने ॥  
पौलस्त्यं धनदं युद्दे य आह्वयति दर्पितः।  
नलिन्यां कदनं कृत्वा निहन्ता यक्षरक्षसाम् ॥  
तं संससि भयाविष्टमापन्नमरिसूदनम्।  
एतदिच्छाम्यहं श्रोतुं परं कौतूहलं हि मे ॥  


वैशम्पायन उवाच।  

बह्वाश्चर्ये वने तेषां वसतामुग्रधन्विनाम्।  
प्राप्तानामाश्रमं राजन्राजर्षेर्वृषपर्वणः ॥  
यदृच्छया धनुष्पाणिर्बद्धखङ्गो वृकोदरः।  
ददर्श तद्वनं रम्यं देवगन्धर्वसेवितम् ॥  
स ददर्श शुभान्देशान्गिरेर्हिमवतस्तदा।  
देवर्षिसिद्धचरितानप्सरोगणसेवितान् ॥  
चकोरैरुपचक्रैशच् पक्षिभिर्जीवजीवकैः।  
कोकिलैर्भृङ्गराजैश्च तत्र तत्र निनादितान् ॥  
नित्यपुष्पफलैर्वृक्षैर्हिमसंस्पर्शकोमलैः।  
उपेतान्बहुलच्छायैर्मनोनयननन्दनैः ॥  
स सम्पश्यन्गिरिनदीर्वैडूर्यमणिसन्निभैः।  
सलिलैर्हिमसङ्काशैर्हंसकारण्डवायुतैः ॥  
वनानि देवदारूणां मेघानामिव वागुराः।  
हरिचन्दनमिश्राणि तुङ्गकालीयकान्यपि ॥  
मृगयां परिधावन्स समेषु मरुधन्वसु।  
विध्यन्मृगाञ्शरैः शुद्धैश्चचार स महाबलः ॥  
भीमसेनस्तु विख्यातो महान्तं दंष्ट्रिणं बलात्।  
निघ्नन्नागशतप्राणो वने तस्मिन्महाबलः ॥  
मृगाणां सवराहाणां महिषाणां महाभुजः।  
विनिघ्नंस्तत्रतत्रैव भीमो भीमपराक्रमः ॥  
स मातङ्गशतप्राणो मनुष्यशतवारणः।  
सिंहशार्दूलविक्रान्तो वने तस्मिन्महाबलः ॥  
वृक्षानुत्पाटयामास तरसा वै बभञ्ज च।  
पृथिव्याश्च प्रदेशान्वै नादयंस्तु वनानि च ॥  
पर्वताग्राणि वै मृद्गन्नादयानश्च विज्वरः।  
प्रक्षिपन्पादपांश्चापि नादेनापूरयन्महीम् ॥  
वेगेन न्यपतद्भीमो निर्भयश्च पुनः पुनः।  
आस्फोटयन्क्ष्वेडयंश्च तलतालांश्च वादयन्।  
चिरसम्बद्धदर्पस्तु भीमसेनो वने तदा ॥  
गजेनद्राश्च महासत्वा मृगेन्द्राश्च महाबलाः।  
भीमसेनस्य नादेन व्यमुञ्चन्त गुहा भयात् ॥  
क्वचित्प्रधावंस्तिष्ठंश्च क्वचिच्चोपविशंस्तथा।  
मृगप्रेप्सुर्महारौद्रे वने चरति निर्भयः ॥  
स तत्रमनुजव्याघ्रो वने वनचरोपमः।  
पद्भ्यामभिसमापेदे भीमसेनो महाबलः ॥  
स प्रविष्टो महारण्ये नादान्नदति चाद्भुतान्।  
त्रासयन्सर्वभूतानि महासत्वपराक्रमः ॥  
ततो भीमस्य शब्देन भीताः सर्पा गुहाशयाः।  
अतिक्रान्तास्तु वेगेन जगामानुसृतः शनैः।  
ततोऽमरवरप्रख्यो भीमसेनो महाबलः ॥  
स ददर्श महाकायं भुजङ्गं रोमहर्षणम्।  
गिरिदुर्गे समापन्नं कायेनावृत्य कन्दरम् ॥  
पर्वताभोगवर्ष्माणं भोगैश्चन्द्रार्कमण्डलैः।  
चित्राङ्गमङ्गजैश्चित्रैर्हरिद्रासदृशच्छविम् ॥  
गुहाकारेण वक्रेण चतुर्दंष्ट्रेण राजता।  
दीप्ताक्षेणातिताम्रेण लिहानं सृक्विणी मुहुः ॥  
त्रासनं सर्वभूतानां कालान्तकयमोपमम्।  
निःश्वासक्ष्वेडनादेन भर्त्सयन्तमिव स्थितम् ॥  
स भीमं सहसाऽभ्येत्य पृदाकुः क्षुधितो भृशम्।  
जग्राहाजगरो ग्राहो भुजयोरुभयोर्बलात् ॥  
तेन संस्पृष्टगात्रस्य भीमसेनस्य वै तदा।  
सञ्ज्ञा मुमोह सहसा वरदानेन तस्य हि ॥  
दशनागसहस्राणि धारयन्ति हि यद्बलम्।  
इद्रलं भीमसेनस्य भुजयोरसमं परैः ॥  
स तेजस्वी तथा तेन भुजगेन वशीकृतः।  
विम्फुरञ्शनकैर्भीमो न शशाक विचेष्टितुम् ॥  
नागायुतसमप्राणः सिंहस्कन्धो महाभुजः।  
गृहीतो व्यजहात्सत्वं वरदानविमोहितः ॥  
स हि प्रयत्नमकरोत्तीव्रमात्मविमोक्षणे।  
न चैनमशकद्वीरः कथञ्चित्प्रतिबाधितुम् ॥  
इति श्रीमन्महाभारते अरण्यपर्वणि आजगरपर्वणि अशीत्यधिकशततमोऽध्यायः ॥180॥  

## टिप्पणयः

तुङ्गं कालीयकं च काष्ठविशेषौ ॥  
मरुधन्वसु गिरेर्निर्जलप्रदेशेषु।  
मरुर्ना गिरिधन्वनोरिति मेदिनी ॥  
पर्वतस्याभोगः विस्तीर्णता तत्परिमाणं वर्ष्म शरीरं यस्य तम् ॥  
पृदाकुः सर्पः ॥  
सत्वं बुद्धिम् ॥  

###### अरण्यपर्व \- अध्याय 181

### ॥  
श्रीः ॥  

## 3.181. अध्यायः 181

## विषयाः

अजगरेण भीमम्प्रति स्वस्याजगरत्वप्रापककारणाभिधानम् ॥1॥  
दुर्निमित्तदर्शनाद्दुर्मनायमानेन युधिष्ठिरेण भीममार्गानुसरणएनाज्जगरगृहीतभीमस्य दर्शनम् ॥2॥  

## पाठः



वैशम्पायन उवाच।  

स भीमसेनस्तेजस्वी तदा सर्पवशं गतः।  
चिन्तयामास सर्पस्य वीर्यमत्यद्भुतं महत् ॥  
उवाच च महासर्पं कामयाब्रूहि पन्नग।  
कस्त्वं भो भुजगश्रेष्ठ किं मया च करिष्यसि ॥  
पाण्डवो भीमसेनोऽहं धर्मराजादनन्तरः।  
नागायुतसमप्राणस्त्वया नीतः कथं वशम् ॥  
सिंहाः केसरिणो व्याघ्रा महिषा वारणास्तथा।  
समागताश्च बहुशो निहताश्च मया युधि ॥  
राक्षसाश्च पिशाचाश्च पन्नगाश्च महाबलाः।  
भुजवेगमशक्ता मे सोढुं पन्नगसत्तम ॥  
किन्नु विद्याबलं किन्नु वरदानमथो तव।  
उद्योगमपि कुर्वाणो वशगोस्मि कृतस्त्वया ॥  
अनुत्यो विक्रमो नॄणामिति मे धीयते मतिः।  
यथेदं मे त्वया नाग बलं प्रतिहतं महत् ॥  
इत्येवंवादिनं वीरं भीममक्लिष्टकारिणम्।  
भोगेन महता गृह्य समन्तात्पर्यवेष्टयत् ॥  
निगृह्यैनं महाबाहुं ततः स भुजगस्तदा।  
विमुच्यास्य भुजौ पीनाविदं वचनमब्रवीत् ॥  
दिष्टस्त्वं क्षुधितस्याद्य देवैर्भक्षो महाभुज।  
दिष्ट्या कालस्य महतः प्रियाः प्राणा हि देहिनां ॥  
यथा त्विदं मया प्राप्तं भुजङ्गत्वमरिन्दम।  
तदवश्यं त्वया मत्तः श्रोतव्यं शृणु यन्मम ॥  
इमामवस्थां सम्प्राप्तो ह्यहं कोपान्महर्षिणा।  
शापस्यान्तं परिप्रेप्सुः सर्वस् कथयामि तत् ॥  
नहुषो नाम राजर्षिर्व्यक्तं ते श्रोत्रमागतः।  
तवैव पूर्वः पूर्वेषामायोर्वंशधरः सुतः ॥  
सोहं शापादगस्त्यस्य ब्राह्मणानवमत्य च।  
इमामवस्थामापन्नः पश्य दैवमिदं मम ॥  
त्वां चेदवध्यमायान्तमतीव प्रियदर्शनम्।  
अहमद्योपयोक्ष्यामि विधानं पश्य यादृशम् ॥  
न हि मे मुच्यते कश्चित्कथञ्चित्प्रग्रहं गतः।  
गचजोवा महिषो वाऽपि षष्ठे काले नरोत्तम ॥  
नासि केवलसर्पेण तिर्यग्योनिषु वर्तता।  
गृहीतः कौरवश्रेष्ठ वरदानमिदं मम ॥  
पतता हि विमानाग्रान्मया शक्रासनाद्द्रुतम्।  
कुरु शापान्तमित्युक्तो भगवान्मुनिसत्तमः ॥  
`यस्त्वया वेष्टितो राजन्मोहमेति महाबलः'।  
मोक्षस्ते भविता राजन्कस्माच्चित्कालपर्ययात् ॥  
ततोस्मि पतितो भूमौ न च मामजहात्स्मृतिः।  
स्मार्तमस्ति पुराणं मे यथैवाधिगतं तथा ॥  
यस्तु ते व्याहृतान्प्रश्नान्प्रतिब्रूयाद्विभागवित्।  
स त्वां मोक्षयिता शापादिति मामब्रवीदृषिः ॥  
गृहीतस्य त्वया राजन्प्राणिनोपि बलीयसः।  
सत्वभ्रंशोऽधिकस्यापि सर्वस्याशु भविष्यति ॥  
इतिचाप्यहमश्रौषं वचस्तेषां दयावताम्।  
मयि सञ्जातहार्दानामथ तेऽन्तर्हिता द्विजाः ॥  
सोहं परमदुष्कर्मा वसामि निरयेऽशुचौ।  
सर्पयोनिमिमां प्राप्यकालाकाङ्क्षी महाद्युते ॥  
तमुवाच महाबाहुर्भीमसेनो भुजङ्गमम्।  
न ते कुप्ये महासर्प नात्मने द्विजसत्तम ॥  
यस्मादभावी भावी वा मनुष्यः सुखदुःखयोः।  
आगमे यदि वाऽपाये न तत्र ग्लपयेन्मनः ॥  
दैवं पुरुषकारेण को वञ्चयितुमर्हति।  
दैवमेव परं मन्ये पौरुषं तु निरर्थकम् ॥  
पश्य दैवोपघाताद्धि भुजवीर्यव्यपाश्रयम्।  
इमामवस्थां सम्प्राप्तमनिमित्तमिहाद्य माम् ॥  
किन्तु नाद्यानुशोचामि तथाऽऽत्मानं विनाशितम्।  
तथा तु विपिने न्यस्तान्भ्रातॄन्राज्यपरिच्युतान् ॥  
हिमवांश्च सुदुर्गोऽयं यक्षराक्षससङ्कुलः।  
मां समुद्वीक्षमाणास्ते प्रयतिष्यन्ति विह्वलाः ॥  
विनष्टमथ मां श्रुत्वा भविष्यन्ति निरुद्यमाः।  
धर्मशीला मया ते हि बाध्यन्ते राज्यगृद्धिना ॥  
अथवा नार्जुनो धीमान्विषादमुपयास्यति।  
सर्वास्त्रविदनाधृष्यो देवगन्धर्वराक्षसैः ॥  
समर्थः स महाबाहुरेकाङ्ना सुमहाबलः।  
देवराजमपि स्थानात्प्रच्यावयितुमञ्जसा ॥  
किं पुनर्धृतराष्ट्रस् पुत्रं दुर्द्यूतदेविनम्।  
विद्विष्टं सर्वलोकस्य दम्भमोहपरायणम् ॥  
मातरं चैव शोचामि कृपणां पुत्रगृद्धिनीम्।  
याऽस्माकं नित्यमाशास्ते महत्त्वमधिकं परैः ॥  
तस्याः कथं त्वनाथाया मद्विनाशाद्भुजङ्गम्।  
सफलास्ते भविष्यन्ति मयि सर्वे मनोरथाः ॥  
नकुलः सहदेवश्च यमौ च गुरुवर्तिनौ।  
मद्वाहुबलसङ्गुप्तौ नित्यं पुरुषमानिनौ ॥  
भविष्यतो निरुत्साहौ भ्रष्टवीर्यपराक्रमौ।  
मद्विनाशात्परिद्यूनाविति मे वर्तते मतिः ॥  
एवंविधं बहु तदा विललाप वृकोदरः।  
भुजङ्गभोगसंरुद्धो नाशकच्च विचेष्टितुम् ॥  
युधिष्ठिरस्तु कौन्तेयो बभूवास्वस्तचेतनः।  
अनिष्टदर्शनान्घोरानुत्पातान्परिचिन्तयन् ॥  
दारुणं ह्यशिवं नादं शिवा दक्षिणतः स्थिता।  
दीप्तायां दिशि वित्रस्ता रौति तस्याश्रमस्य ह ॥  
एकपक्षाक्षिचरणा वर्तिका घोरदर्शना।  
रक्तं वमन्ती ददृशे प्रत्यादित्यमभासुरा ॥  
प्रववौ चानिलो रूक्षश्चण्डः सर्करकर्षणः।  
अपसव्यानि सर्वाणि मृगपक्षिरुतानि च ॥  
पृष्ठतो वायसः कृष्णो याहियाहीति वाशति।  
मुहुर्मुहुः स्फुरति च दक्षिणोऽस्य भुजस्तथा ॥  
हृदयं चरणश्चापि वामोऽस्य परितप्यति।  
सव्यस्याक्ष्णओ विकारश्चाप्यनिष्टः समपद्यत ॥  
धर्मराजोपि मेधावी शङ्कमानो महद्भयम्।  
द्रौपदीं परिपप्रच्छ क्व भीम इति भारत ॥  
शंस तस्मै पाञ्चाली चिरयातं वृकोदरम्।  
स प्रतस्थे महाबाहुर्धौम्येन सहितो नृपः ॥  
द्रौपद्या रक्षणं कार्यमित्युवाच धनञ्जयम्।  
नकुलं सहदेवं च व्यादिदेश द्विजान्प्रति ॥  
स तस्य पदमुन्नीय तस्मादेवाश्रमात्प्रभुः।  
मृगयामास कौन्तेयो भीमसेनं महावने ॥  
स प्राचीं दिशमास्थाय महतो गजयूथपान्।  
ददर्श पृथिवीं चिह्नैर्भीमस्य परिचिह्निताम् ॥  
ततो मृगसहस्राणि मृगेनद्राणां शतानि च।  
पतितानि वने दृष्ट्वा मार्गं तस्याविशन्नृपः ॥  
धावतस्तस्य वीरस् मृगार्थं वातरंहसः।  
ऊरुवातविनिर्भग्नान्द्रुमान्व्यावर्जितान्पथिः ॥  
स गत्वा तैस्तदा चिह्नैर्ददर्श गिरिगह्वरे।  
\[रूक्षमारुतभूयिष्ठे निष्पत्रद्रुमसङ्कुले ॥  
ईरिणे निर्जले देशे कण्टकिद्रुमसङ्कुले।  
अश्मस्थाणुक्षुपाकीर्णे सुदुर्गे विषमोत्कटे।\]  
गृहीतं भुजगेन्द्रेण निश्चेष्टमनुजं तदा ॥  
इति श्रीमन्महाभारते अरण्यपर्वणि आजागरपर्वणि एकाशीत्यधिकशततमोऽध्यायः ॥181॥  

## टिप्पणयः

कामया इच्छातः ॥  
भोगेन देहेन ॥  
उपयोक्ष्यामि भक्षितुगिच्छामि।  
विधानं दैवम् ॥  
षष्ठे कालेऽष्टधाविभक्तस्याह्नो भागे ॥  
स्मार्तं स्मृतिविषयम्।  
पुराणं चिरकालीनमपि स्मरामीत्यर्थः ॥  
विभागविदात्मानात्मविवेकवित् ॥  
कदाचिदभावी सामर्थ्यहीनः कदाचित् भावी सामर्थ्यवान् अवश्यं भवति ॥  
परुषोक्तिभिरिति सेषः ॥  
वर्तिका पक्षिविशेषः ॥  
दक्षिणो भुज स्फुरतीति भविष्यतोऽनिष्टप्रशमनस्य लिङ्गम् ॥  
विकारः स्फुरणम् ॥  
यूथपान्पतितान्ददर्शेत्यन्वयः ॥  
ईरिणे ऊषरे।  
क्षुपाः ह्रस्ववृक्षाः ॥  

###### अरण्यपर्व \- अध्याय 182

### ॥  
श्रीः ॥  

## 3.182. अध्यायः 182

## विषयाः

युधिष्ठिराजगरयोः संवादः ॥1॥  

## पाठः



वैशम्पायन उवाच।  

युधिष्ठिरस्तमासाद्य सर्पभोगेन वेष्टितम्।  
दयितं भ्रातरं धीमानिदं वचनमब्रवीत् ॥  
कुन्तीमातः कथमिमामापदं त्वमवाप्तवान्।  
कश्चायं पर्वताभोगप्रतिमः पन्नगोत्तमः ॥  
स धर्मराजमालक्ष्य भ्राता भ्रतरमग्रजम्।  
कथयामास तत्सर्वं ग्रहणादिविचेष्टितम् ॥  
\[अयमार्य महासत्वो भक्षार्थं मां गृहीतवान्।  
नहुषो नाम राजर्षिः प्राणवानिव संस्थितः ॥  


युधिष्ठिर उवाच।  

मुच्यतामयमायुष्मन्भ्राता मेऽमितविक्रमः।  
वयमाहारमन्यं ते दास्यामः क्षुन्निवारणम् ॥  


सर्प उवाच।  

मुच्यतामयमायुष्मन्भ्राता मेऽमितविक्रमः।  
गम्यतां नेह स्थातव्यं श्वो भवानपि मे भवेत् ॥  
व्रतमेतन्महाबाहो विषयं मम यो ब्रजेत्।  
स म भक्षो भवेत्तात त्वं चापि विषये मम ॥  
चिरेणाद्य मयाऽऽहारः प्राप्तोऽयमनुजस्तव।  
नाहमेनं विमोक्ष्यामि न चान्यमभिकाङ्क्षये ॥\]  


युधिष्ठिर उवाच।  

देवो वा यदि वा दैत्य उरगो वा भवान्यदि।  
सत्यं सर्प वचो ब्रूहि पृच्छति त्वां युधिष्ठिरः ॥  
किमर्थं च त्वया ग्रस्तो भीमसेनो भुजङ्गम।  
किमाहृत्यविदित्वा वा प्रीतिस्ते स्याद्भुजङ्गम।  
किमाहारं प्रयच्छामि कथं मुञ्चेद्भवानिमम् ॥  


सर्प उवाच।  

नहुषो नाम राजाऽहमासं पूर्वस्तवानघ।  
प्रथितः पञ्चमः सोमादायोः पुत्रो नराधिप ॥  
क्रतुभिस्तपसा चैवस्वाध्यायेन दमेन च।  
त्रैलोक्यैश्वर्यमव्यग्रं प्राप्तोऽहंविकर्मेण च ॥  
तदैश्वर्यं समासाद्य दर्पो मामगमत्तदा।  
सहस्रं हि द्विजातीनामुवाह शिविकां मम ॥  
ऐश्वर्यमदमत्तोऽहमवमत्य ततो द्विजान्।  
इमामगस्त्येन दशामानीत इतिमे स्मृतिः ॥  
न तु मामजहात्प्रज्ञा यावदन्वेति पाण्डवः।  
तस्यैवानुग्रहाद्राजन्नगस्त्यस्य महात्मनः ॥  
षष्ठे काले मयाऽऽहारः प्राप्तोऽयमनुजस्तव।  
नाहमेनं विमोक्ष्यामि न चान्यदपि कामये ॥  
प्रश्नानुच्चारितानद्य वायहरिष्यसि चेन्मम।  
तथापश्चाद्विमोक्ष्यामि भ्रातरं ते वृकोदरम् ॥  


युधिष्ठिर उवाच।  

ब्रूहि सर्प यथाकामं प्रतिवक्ष्यामि ते वचः।  
अपि चच्छक्नुयां प्रीतिमाहर्तुं ते भुजङ्गम् ॥  
वेद्यञ्च ब्राह्मणेनेह तद्भवान्वेत्ति केवलम्।  
सर्पराज ततः श्रुत्वा प्रतिवक्ष्यामि ते वचः ॥  


सर्प उवाच।  

ब्राह्मणः को भवेद्राजन्वेद्यं किञ्च युधिष्ठिर।  
ब्रवीह्यतिमतिं त्वां हि वाक्यैरनिमिनोमि ते ॥  


युधिष्ठिर उवाच।  

सत्यं दानं क्षमा शीलमानृशंस्यं तपो घृणा।  
दृश्यन्ते यत्रनागेन्द्रस ब्राह्मण इति स्मृतः ॥  
वेद्यं सर्प परं ब्र्हम निर्दुःखमसुखं च यत्।  
यत्रगत्वा न शोचन्ति भवतः किं विवक्षितं ॥  


सर्प उवाच।  

चातुर्वर्ण्यं प्रमाणं च सत्यं च ब्रह्म चैव हि।  
आनृशंस्यमहिंसा च घृणा चैव युधिष्ठिर ॥  
वेद्यं यच्चात्र निर्दुःखमसुखं च नराधिप।  
ताभ्यां हीनं पदं चान्यन्न तदस्तीति लक्षये ॥  


युधिष्ठिर उवाच।  

शूद्रे तु यद्भवेल्लक्ष्म द्विजे तच्च न विद्यते।  
न वै शूद्रो भवेच्छूद्रो ब्राह्मणो न च ब्राह्मणः ॥  
यत्रैतल्लक्ष्यते सर्प वृत्तं स ब्राह्मणः स्मृतः।  
तत्रैतन्न वेत्सर्प तं शूद्रमिति निर्दिशेत् ॥  
यत्पुनर्भवता प्रोक्तं न वेद्यं विद्यतेति च।  
ताभ्यां हीनमतोऽन्यत्र पदं नास्तीति चेदपि ॥  
एवमेतन्मतं सर्प ताभ्यां हीनं तु विद्यते।  
यथा शीतोष्णयोर्मध्ये भवेन्नोष्णं न शीतता ॥  
एवं वै सुखदुःखाभ्यां हीनमस्ति पदं क्वचित्।  
एषा मम मतिः सर्प यथा वा मन्यते भवान् ॥  


सर्प उवाच।  

यदि ते वृत्ततो राजन्ब्राह्मणः प्रसमीक्षितः।  
वृथा जातिस्तदायुष्मन्कृतिर्यावन्न विद्यते ॥  


युधिष्ठिर उवाच।  

जातिरत्रमहासर्प मनुष्यत्वे महामते।  
सङ्करात्सर्ववर्णानां दुष्परीक्ष्येति मे मतिः ॥  
सर्वे सर्वास्वपत्यानि जनयन्ति यदा नराः।  
वाङ्मैथुनमथो जन्म मरणं च समं नृणाम् ॥  
इदमार्षं प्रमाणं च ये यजामह इत्यपि।  
तस्माच्छीलं प्रधानेष्टं विदुर्ये तत्त्वदर्शिनः ॥  
प्राङ्गाभिवर्धनात्पुंसो जातकर्म विधीयते।  
`तथोपनयनं प्रोक्तं द्विजातीनां यथाक्रमम्'।  
तत्रास्य माता सावित्री पिता त्वाचार्य उच्यते ॥  
वृत्त्या शूद्रसमो ह्येष यावद्वेदेन जायते।  
तस्मिन्नेवं मतिद्वैधे मनुः स्वायम्भुवोऽब्रवीत् ॥  
कृतकृत्याः सर्ववर्णा यदि वृत्तं न पश्यति।  
सङ्करस्त्वत्र नागेन्द्र बलवान्प्रसमीक्षितः ॥  
यत्रेदानीं महासर्प संस्कृतं वृत्तमिष्यते।  
तं ब्राह्मणमहं पूर्वमुक्तवान्भुजगोत्तम ॥  


सर्प उवाच।  

श्रुतं विदितवेद्यस्य तव वाक्यं युधिष्ठिर।  
भक्षयेयमहं कस्माद्भ्रातरं ते वृकोदरम् ॥  
इति श्रीमन्महाभारते अरण्यपर्वणि आजगरपर्वणि द्व्यशीत्यधिकशततमोऽध्यायः ॥182॥  

## टिप्पणयः

प्राणवान्वायुभक्षः सर्पइव नतु सर्पः ॥  
ताभ्यां हीनं न विद्यते इति झ. पाठः ॥  
हीनं नास्ति पदं क्वचित् इति झ. पाठः ॥  
प्रधानं तदिष्टं चेति कर्मधारयः ॥  
नाभिवर्धनान्नालच्छेदनात् ॥  
यदि वृत्तं न विद्यते इति झ. पाठः।  
यदि वृत्तं न नश्ति इति ख. पाठः।  
यदि वृत्तं न दूष्यते इति ध. पाठः ॥  

###### अरण्यपर्व \- अध्याय 183

### ॥  
श्रीः ॥  

## 3.183. अध्यायः 183

## विषयाः

स्वप्रश्नस्योत्तरदानतुष्टेनाजगररूपिणा नहुषेण युधिष्ठिरम्प्रति स्वस्याजगरभावसम्भवहेतुकथनपूर्वकं भीमं विमुच्य पुनः स्वर्गं प्रति गमनम् ॥1॥  

## पाठः



युधिष्ठिर उवाच।  

भवानेतादृशो लोके वेदवेदाङ्गपारगः।  
ब्रूहि किं कुर्वतः कर्म भवेद्गतिरनुत्तमा ॥1॥  


सर्प उवाच।  

पात्रे दत्त्वा प्रियाण्युक्त्वा सत्यमुक्त्वा च भारत।  
अहिंसानिरतः स्वर्गं गच्छेदिति मतिर्मम ॥  


युधिष्ठिर उवाच।  

दानाद्वा सर्प सत्याद्वा किमतो गुरु दृश्यते।  
अहिंसाप्रिययोश्चैव गुरुलाघवमुच्यताम् ॥  


सर्प उवाच।  

दानं च सत्यं तत्त्वं वा अहिंसा प्रियमेव च।  
एषां कार्यगरीयस्त्वाद्दृश्यते गुरुलाघवम् ॥  
क्वचिद्दानप्रयोगाद्धि सत्यमेव विशिष्यते।  
सत्यवाक्याच्च राजेनद्र क्वचिद्दानं विशिष्यते ॥  
एवमेव महेष्वास प्रियवाक्यान्महीपते।  
अहिंसा दृश्यते गुर्वी ततश्च प्रियमिष्यते ॥  
एवमेतद्भवेद्राजन्कार्यापेक्षमनन्तरम्।  
यदभिप्रेतमन्यत्ते ब्रूहि यावद्ब्रवीम्यहम् ॥  


युधिष्ठिर उवाच।  

कथं स्वर्गे गतिः सर्प कर्मणां च फलं ध्रुवम्।  
अशरीरस्य दृश्येत प्रब्रूहि विषयांश्च मे ॥  


सर्प उवाच।  

तिस्रो वै गतयो राजन्परिदृष्टाः स्वकर्मभिः।  
मानुषं स्वर्गवासश्च तिर्यग्योनिश्च तत्रिधा ॥  
तत्र वै मानुषाल्लोकाद्दानादिभिरनादिभिः।  
अहिंसार्थसमायुक्तैः कारणैः स्वर्गमश्नुते ॥  
विपरीतैश्च राजेन्द्र कारणैर्मानुषो भवेत्।  
तिर्यग्योनिस्तथा तात विशेषश्चात्र वक्ष्यते ॥  
क्रामक्रोधसमायुक्तो हिंसालोभसमनवितः।  
मनुष्यत्वात्परिब्रष्टस्तिर्यग्योनौ प्रसूयते ॥  
तिर्यग्योन्याः पृथग्भावो मनुष्यार्थे विधीयते।  
गवादिभ्यस्तथाऽश्वेभ्यो देवत्वमपि दृश्यते ॥  
सोयमेता गतीस्तात जन्तुश्चरति कार्यवान्।  
निम्ने महति चात्मानमवस्थाप्य च वै नृप ॥  
जातो जातश्च बलवान्भुङ्क्ते नाम्नाऽथ देहवान्।  
फलार्थस्तात निष्पृक्तः प्रजालक्षणभावनः ॥  


युधिष्ठिर उवाच।  

शब्दे स्पर्शे च रूपे च तथैव रसगन्धयोः।  
तस्याधिष्ठानमव्यग्रो ब्रूहि सर्प यथातथम् ॥  
किं न गृह्णासि विषयान्युगपत्त्वं महामते।  
एतावदुच्यतां चोक्तं सर्वं पन्नगसत्तम ॥  


सर्प उवाच।  

तदात्मद्रव्यमायुष्मन्देहसंश्रयणान्वितम्।  
करणाधिष्ठितं भोगानुपभुङ्क्ते यथाविथि ॥  
ज्ञानं चैवात्र बुद्धिश्च कमश्च भरतर्षभ।  
तस्य भोगाधिकरणे करणानि निबोध मे ॥  
मनसा तात पर्येति क्रमशो विषयानिमान्।  
विषयायतनत्वेन भूतात्मा क्षेत्रविष्ठितः ॥  
तत्रचापि नरव्याघ्र मनो जन्तोर्विधीयते।  
तस्माद्युगपदत्रास्य ग्रहणं नोपपद्यते ॥  
स आत्मा पुरुषव्याघ्र भ्रुवोरन्तरमाश्रितः।  
बुद्धिं द्रव्येषु सृजति विविधेषु परावराम् ॥  
बुद्धेरुत्तरकालं च वेदना दृश्यते बुधैः।  
एष वै राजशार्दूल विधिः क्षेत्रज्ञभावनः ॥  


युधिष्ठिर उवाच।  

मनसश्चापि बुद्धेश्च ब्रूहि मे लक्षणं परम्।  
एतदध्यात्मविदुषां परं कार्यं विधीयते ॥  


सर्प उवाच।  

बुद्धिरात्मानुगाऽतीव उत्पातेन विधीयते।  
तदाश्रिता हि सा ज्ञेया बुद्धिस्तस्यैषिणी भवेत् ॥  
बुद्धिरुत्पद्यते कार्यान्मनस्तूत्पन्नमेव हि।  
बुद्धेर्गुणविधानेन मनस्तद्गुणवद्भवेत् ॥  
एतद्विशेषणं तात मनोबुद्ध्योर्मयेरितम्।  
त्वमप्यत्राभिसम्बुद्धः कथं वा मनय्से स्वयम् ॥  


युधिष्ठिर उवाच।  

अहो बुद्धिमतांश्रेष्ठ शुभा बुद्धिरियं तव।  
विदितं वेदितव्यं ते कस्मान्नहुष पृच्छसि ॥  
सर्वज्ञं त्वां कथं मोह आविशत्स्वर्गवासिनम्।  
एवमद्भुतकर्माणमिति मे संशयो महान् ॥  


सर्प उवाच।  

सुप्रज्ञमपि चेच्छूरमृद्धिर्मोहयते नरम्।  
वर्तमानः सुखे सर्वो नावैतीति मतिर्मम ॥  
सोहमैश्वर्यमोहेन मदाविष्टो युधिष्ठिर।  
पतितः प्रतिसम्बुद्धस्त्वां तु सम्बोधयाम्यहम् ॥  
कृतङ्कार्यं महाराज त्वया मम परन्तप।  
क्षीणः शाप सुकृच्छ्रो मे त्वया सम्भाष्य साधुना ॥  
अहं हि दिवि दिव्येन विमानन चरन्पुरा।  
अभिमानेन मत्तः सन्कञ्चिन्नान्यमचिन्तयम् ॥  
ब्रह्मर्षिदेघगन्धर्वयक्षराक्षसपन्नगाः।  
वरं मम प्रयच्छन्ति सर्वे त्रैलोक्यवासिनः ॥  
चक्षुषा यं प्रपश्यामि प्राणिनं पृथिवीपते।  
तस्य तेजो हराम्याशु तद्धि दृष्टेर्बलं मम ॥  
ब्रह्मर्षीणां सरस्रं हि उवाह शिबिकां मम।  
कस मामपनयो राजन्भ्रंशयामास वै श्रियः ॥  
तत्र ह्यगस्त्यः पादेन वहन्स्पृष्टो महामुनिः।  
अगस्त्येन ततोस्म्युक्तो ध्वंस सर्पेति वैरुषा ॥  
ततस्तस्माद्विमानाग्र्यात्प्रच्युतश्च्युतलक्षणः।  
प्रपतन्बुबुधेऽऽत्मानं व्यालीभूतमधोमुखम् ॥  
अयाचं तमहं विप्रं शापस्यान्तो भवेदिति।  
प्रमादात्सम्प्रमूढस्य भगवन्क्षन्तुमर्हसि ॥  
ततः स मामुवाचेदं प्रपतन्तं कृपानवितः।  
युधिष्ठिरो धर्मराजः शापात्त्वां मोक्षयिष्यति ॥  
अभिमानस्य वै तस्य बलस्य च नराधिप।  
फले क्षीणे महाराज फलं पुण्यमवाप्स्यसि ॥  
ततो मे विस्मयो जातस्तद्दृष्ट्वा तपसो बलम्।  
ब्रह्म च ब्राह्मणत्वं च येन त्वाऽहमचूचुदम् ॥  
सत्यं दमस्तपो योगमहिंसा ज्ञाननित्यता।  
साधकानि सतां पुंसां न जातिर्नकुलं नृप ॥  
अरिष्ट कएष ते भ्राता मुक्तो बीमो महाभुज।  
स्वस्ति तेऽस्तु महाराज गमिष्यामि दिवं पुनः ॥  
`स चायं पुरुषव्याघ्र कालः पुण्य उपागतः।  
तदस्मात्कारणात्पार्थ कार्यं तन्मे महत्कृतम्' ॥  


वैशम्पायन उवाच।  

`ततस्तस्मिन्मुहूर्ते तु विमानं कामगामि वै।  
अवपातेन महता तत्रावाप तदुत्तमम्' ॥  
इत्युक्त्वाऽऽजगरं देहं मुक्त्वा स नहुषो नृपः।  
दिव्यं वपुः समास्थाय गतस्त्रिदिवमेव ह ॥  
युधिष्ठिरोपि धर्मात्मा भ्रात्रा भीमेन सङ्गतः।  
धौम्येन सहितः श्रीमानाश्रमं पुनरागमत् ॥  
ततो द्विजेभ्यः सर्वेभ्यः समेतेभ्यो यथातथम्।  
कथयामास तत्सर्वं धर्मराजो युधिष्ठिरः ॥  
तच्छ्रुत्वा ते द्विजाः सर्वे भ्रातरश्चास्य ते त्रयः।  
आसन्सुव्रीडिता राजन्द्रौपदी च यशस्विनी ॥  
ते तु सर्वेद्विजश्रेष्ठाः पाण्डवानां हितेप्सया।  
मैवमित्यब्रुवन्भीमं गर्हयन्तोऽस् साहसम् ॥  
पाण्डवास्तु भयान्पुक्तं प्रेक्ष्य भीमं महाबलम्।  
हर्षमाहारयाञ्चक्रुर्विजह्रुश्च मुदा युताः ॥  

## टिप्पणयः

गुरुलाघवं गौरवं लाघवं चेत्यर्थः ॥  

###### अरण्यपर्व \- अध्याय 184

### ॥  
श्रीः ॥  

## 3.184. अध्यायः 184

## विषयाः

वर्षाशरद्वर्णनम् ॥1॥  
युधिष्ठिरादिभिर्द्वैतवनात्पुनः काम्यकवनप्रवेशः ॥2॥  

## पाठः



वैशम्पायन उवाच।  

निदाघान्तकरः कालः सर्वभूतसुखावहः।  
तत्रैव वसतां तेषां प्रावृट् समभिपद्यत ॥  
छादयन्तो महाघोषाः स्वं दिशश्च बलाहकाः।  
प्रववर्षुर्दिवारात्रमसिताः सततं तदा ॥  
तपात्ययनिकेताश्च शतशोऽथ सहस्रशः।  
अपेतार्कप्रभाजालाः सविद्युन्मण्डप्रभाः ॥  
विरूढशष्पा धरणी मत्तदंशसरीसृपा।  
बभूव पयसा सिक्ता शान्तधूमरजोगणा ॥  
न स्म प्रज्ञायते किञ्चिदम्भसा समवस्तृते।  
समं वा विषमं वाऽपि नद्यो वा स्तावराणि वा ॥  
क्षुब्धतोया महावेगाः श्वसमाना इवाशुगाः।  
सिन्धवः शोभयाञ्चक्रुः काननानि तपात्यये ॥  
नदतां काननान्तेषु श्रूयन्ते विविधाः स्वनाः।  
वृष्टिभिस्ताड्यमानानां वराहमृगपक्षिणाम् ॥  
स्तोककाः शिखिनश्चैव पुंस्कोकिलगणैः सह।  
मत्ताः परिपतन्ति स्म दर्दुरश्चैव दर्पिताः ॥  
तदा बहुविधाकारा प्रावृण्मेघानुनादिता।  
अभ्यतीता शिवा तेषां चरतां मरुधन्वसु ॥  
क्रौञ्चहंससमाकीर्णा शरत्प्रमुदीताऽभवत्।  
रूढकक्षवनप्रस्था प्रसन्नजलनिम्नगा ॥  
विमलाकाशनक्षत्रा शरत्तेषां शिवाऽभषत्।  
मृगद्विजसमाकीर्णा पाण्डवानां महात्मनाम् ॥  
दृश्यन्ते शान्तरजसः क्षपाजलदशीतलाः।  
ग्रहनक्षत्रसङ्घैश्च सोमेन च विराजिताः ॥  
कुमुदैः पुण्डरीकैश्च शीतवारिधराः शिवाः।  
नदीः पुष्करिणीश्चैव ददृशुः समलङ्कृताः ॥  
ते वै मुमुदिरे वीराः प्रसन्नसलिलां शिवाम्।  
पश्यन्तो दृढधन्वानः परिपूर्णां सरस्वतीम् ॥  
तेषां पुण्यतमा रात्रिः पर्वसन्धौ स्म शारदी।  
तत्रैव वसतामासीत्कार्तिकी जनमेजय ॥  
पुण्यकृद्भिर्महासत्वैस्तापसैः सह पाण्डवाः।  
तत्सर्वं भरतश्रेष्ठ समूहुर्योगमुत्तमम् ॥  
तमिस्राभ्युदये तस्मिन्धौम्येन सह पाण्डवाः।  
सूतैः पौरोगवैः साकं काम्यकं प्रययुर्वनम् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि चतुरशीत्यधिकशततमोऽध्यायः ॥184॥  

## टिप्पणयः

असिताः कृष्णवर्णाः ॥  
तपात्यये वर्षासु निकेता इव मण्डपीभूता इत्यर्थः ॥  
समवस्तृते आच्छादिते।  
स्थावराणि भूतलादीनि ॥  
आशुगाः तीव्रवेगाः।  
सिन्धवः नद्यः ॥  
स्तोककाश्चाकाः।  
दुर्दराः मण्डूकाः ॥  
मरुधन्वसु गिरेः शुष्कस्थानेषु ॥  
रूढकक्षाणि बहुतृणानि वनानि प्रस्थशब्देदितानि सानूनि च यस्यां सा तथा ॥  
कार्तिकी कृत्तिकायुक्ता पौर्णमासी ॥  
योगं युज्यते रथादाविति व्युत्पत्त्या वाहनादिक समूहुः आरोपितभारं कृतवन्तः ॥  

###### अरण्यपर्व \- अध्याय 185

### ॥  
श्रीः ॥  

## 3.185. अध्यायः 185

## विषयाः

पाण्डवानां पुनः कामय्कागमनं श्रुतवता कृष्णेन सत्यभामया सह तत्रागमनम् ॥1॥  
तथा नारदमार्कण्डेययोरागमनं च ॥2॥  
मार्कण्डेयेन श्रीकृष्णचोदनया पुराणकथाकथनारम्भः ॥3॥  

## पाठः



वैशम्पायन उवाच।  

काम्यकं प्राप्य कौरव्य युधिष्ठिरपुरोगमाः।  
कृतातिथ्या मुनिगणैर्निषेदुः सह कृष्णया ॥  
ततस्तान्परिविश्वस्तान्वसतः पाण्डुनन्दनान्।  
ब्राह्मणा बहवस्तत्र समन्तात्पर्यवारयन् ॥  
अथाब्रवीद्द्विजः कश्चिदर्जुनस्य प्रियः सखा।  
स एष्यति महाबाहुर्वशी शौरिरुदारधीः ॥  
विदिता हि हरेर्यूयमिहायाताः कुरूद्वहाः।  
सदा हि दर्शनाकाङ्क्षी श्रेयोन्वेषी च वो हरिः ॥  
बहुवत्सरजीवी च मार्कण्डेयो महातपाः।  
स्वाध्यायतपसा युक्तः क्षिप्रं युष्मान्समेष्यति ॥  
तथैव ब्रुवतस्तस्य प्रत्यदृश्यत केशवः।  
शैब्यसुग्रीवयुक्तेन रथेन रथिनारः ॥  
मघवानिव पौलोम्या सहितः सत्यभामया।  
उपायाद्देवकीपुत्रो दिदृक्षुः कुरुसत्तमान् ॥  
अवतीर्य रथात्कृष्णो धर्मराजं यथाविधि।  
ववन्दे मुदितो धीमान्भीमं च बलिनां वरम् ॥  
पूजयामास धौम्यं च यमाभ्यामभिवादितः।  
परिष्वज्यमहाभागां द्रौपदीं पर्यसान्त्वयत् ॥  
स दृष्ट्वा फल्गुनं वीरं चिरस्य प्रियमागतम्।  
पर्यष्वजत दाशार्हः पुनः पुनररिन्दमः ॥  
तथैव सत्यभामाऽपि द्रौपदीं परिषस्वजे।  
पाण्डवानां प्रियं भार्यां कृष्णस्य महिषी प्रिया ॥  
ततस्ते पाण्डवाः सर्वेसभार्याः सपुरोहिताः।  
आनर्चुः पुण्डरीकाक्षं परिवव्रुश्च सर्वशः ॥  
कृष्णस्तु पार्थेन समेत्य विद्वान् धनञ्जयेनासुरमर्दनेन।  
बभौ यथा भूतपतिर्महात्मा समेत्य साक्षाद्भगवान्गुहेन ॥  
ततः समस्तानि किरीटमाली वनेषु वृत्तानि गदाग्रजाय।  
उक्त्वा यथावत्पुनरन्वपृच्छ\- त्तस्मिन्सुभद्रां च तथाऽभिमन्युम् ॥  
धौम्यं च कृष्णां च युधिष्ठिरं च यमौ च भीमं च दशार्हसिंहः।  
उवाच दिष्ट्या भवतां शिवेन प्राप्तः किरीटी मुदितः कृतास्त्रः ॥  
स पूजयित्वा मधुहा यथाव\- त्पार्थांश्च कृष्णां च पुरोहितं च।  
उवाच राजानमभिप्रशंसन् युधिष्ठिरं तेन सहोपविश्य ॥  
धर्मः परः पाण्डव राज्यलाभा\- त्तस्यादिमाहुस्तप एव राजन्।  
सत्यार्जवाभ्यां चरता स्वधर्मं जितस्त्वयाऽचं परश्च लोकः ॥  
अधीतमग्रे चरता व्रतानि सम्यग्धनुर्वेदमवाप्य कृत्स्नम्।  
क्षात्रेण धर्मेण वसूनि लब्ध्वा सर्वे ह्यवाप्ताः क्रतवः पुराणाः ॥  
न ग्राम्यधर्मेषु रतिस्तवास्ति कामान्न किञ्चित्कुरुषे नरेन्द्र।  
न चार्तलोभात्प्रजहासि धर्मं तस्मात्प्रभावादसि धर्मराजः ॥  
दानं च सत्यं च तपश्च राजन् क्षमा च शान्तिश्च दमो धृतिश्च।  
अवाप्य राष्ट्राणि वसूनि भोगा\- नेषा परा पार्थ सदा रतिस्ते ॥  
हृतं च देशं कुरुजाङ्गलानां कृष्णां सभायामशां च पश्यन्।  
अपेतधर्मव्यवहारवृत्तं सहेत तत्पाण्डव कस्त्वदन्यः ॥  
असंशयं सर्वसमृद्धकामः क्षिप्रं प्रजाः पालयितासि सम्यक्।  
अद्यैव तन्निग्रहणं कुरूणां यदि प्रतिज्ञा भवतः समाप्ता ॥  
प्रोवाच कृष्णामपि याज्ञसेनीं दशार्हभर्ता सहितः सुहृद्भिः।  
कदिष्ट्या समग्राऽसि धनञ्जयेन समागतेत्येवमुवाच कृष्णः ॥  
कृष्णे धनुर्वेदरतिप्रदाना\- स्तवात्मजास्ते शिशवः शुशीलाः।  
सद्भिः सदैवाचरितं समाधिं चरन्ति पुत्रास्तव याज्ञसेनि ॥  
राज्ये नियुक्तैश्च निमन्त्र्यमाणाः पित्रा च कृष्णे तव सोदरैश्च।  
न यज्ञसेनस्य न मातुलानां गृहेषु बाला रतिमाप्नुवन्ति ॥  
आनर्तमेवाभिमुखाः शिवेन गत्वाधनुर्वेदरतिप्रधानाः।  
तवात्मजा वृष्णिपुरं प्रविश्य न दैवतेभ्यः स्पृहयन्ति कृष्णे ॥  
यथा त्वमेवार्हसि तेषु वृत्तं प्रयोक्तुमार्या च यथैव कुन्ती।  
तेष्वप्रमादेन तथा करोति तथैव भूयश्च तथा सुभद्रा ॥  
यथाऽनिरुद्धस्य यथाऽभिमन्यो\- र्यथा सुनीथस्य यथैव भानोः।  
तथा विनेता च गतिश्च कृष्णे तवात्मजानामपि रौक्मिणेयः ॥  
गदासिचर्मग्रहणेषु शूरा\- नस्त्रेषु शिक्षासु रथाश्वयाने।  
सम्यग्विनेता विनयेदतन्द्री\- स्तांश्चाभिमन्युं च सदा कुमारान् ॥  
स चापि सम्यक्प्रणिधाय शिक्षां शस्त्राणइ चैषां विधिवत्प्रदाय।  
तवात्मजानां च तथाऽभिमन्योः पराक्रमैस्तुष्यति रौक्मिणेयः ॥  
यथा विहारं प्रसमीक्षमाणाः प्रयान्ति पुत्रास्तव याज्ञसेनि।  
एकैकमेषामनुयान्ति यत्र रथाश्च यानानि च दन्तिनश्च ॥  
अथाब्रवीद्धर्मराजं तु कृष्णो दशार्हयोधाः कुकुरान्धकाश्च।  
एते निदेशं तव पालयन्त\- स्तिष्ठन्तु यत्रेच्छसि तत्र राजन् ॥  
आवर्ततां कार्मुकवेगवाता हलायुधप्रग्रणा मधूनाम्।  
सेना तवार्थेषु नरेन्द्र यत्ता ससादिपत्त्यश्वरथा सनागा ॥  
प्रस्थाप्यतां पाण्डव धार्तराष्ट्रः सुयोधनः पापकृतां वरिष्ठः।  
स सानुबन्धः ससुहद्गणश्च भौमस्य सौबाधिपतेश्च मार्गम् ॥  
कामं तथा तिष्ठ नरेन्द्र तस्मि\- न्यथा कृतस्ते समयः सभायाम्।  
दाशार्हयोधैस्तु हतारियोधं प्रतीक्षतां नागपुरं प्रभग्नम् ॥  
व्यपेतमन्युर्व्यपनीतपाप्मा विहृत् यत्रेच्छसि तत्र कामम्।  
ततः समृद्धिप्रभवं विशोकः प्रपत्स्यसे नागपुरं सराष्ट्रम् ॥  
ततस्तदाज्ञाय मतं महात्मा यथावदुक्तं पुरुषोत्तमेन।  
प्रशस्य विप्रेक्ष्य च धर्मराजः कृताञ्जलिः केशवमित्युवाच ॥  
असंशयं केशव पाण्डवानां भवान्गतिस्त्वच्छरणा हि पार्थाः।  
कालोदये तच्च ततश्च भूयः कर्ता भवान्कर्म न संशयोस्ति ॥  
यथाप्रतिज्ञं विहृतश्च कालः सर्वाः समा द्वादश निर्जनेषु।  
अज्ञातचर्यां विधिवत्समाप्य भवद्गताः केशव पाण्डवेयाः ॥  
एषैव बुद्धिर्जुषतां सदा त्वां सत्ये स्थिताः केशव पाण्डवेयाः।  
सदानधर्माः सजलाः सदाराः सबान्धवास्त्वच्छरणा हि पार्थाः ॥  


वैशम्पायन उवाच।  

तथा वदतिवार्ष्णेये धर्मराजे च भारत।  
अथ पश्चात्तपोवृद्धो बहुवर्षसहस्रधृक्।  
प्रत्यदृश्यत धर्मात्मा मार्कण्डेयो महातपाः ॥  
अजरश्चामरंश्चैव रूपौदार्यगुणान्वितः।  
व्यदृश्यत तथा युक्तो यथा स्यात्पञ्चविंशकः ॥  
तमागतमृषिं वृद्धं बहुवर्षसहस्रिणम्।  
उपातिष्ठन्त ते सर्वेपाण्डवाः सहयादवाः ॥  
तमर्चितं सुविश्वस्तमासीनमृषिसत्तमम्।  
ब्राह्मणानां मतेनाह पाण्डवानां च केशवः ॥  
शुश्रूपवः पाण्डवास्ते ब्राह्मणाश्च समागताः।  
द्रौपदी सत्यभामा च तथाऽहम्परमं वचः ॥  
पुरावृत्ताः कथाः पुण्याः सदाचारान्सनातनान्।  
राज्ञांस्त्रीणामृषीणां च मार्कणअडेय प्रचक्ष्व नः ॥  


वैशम्पायन उवाच।  

तेषु तत्रोपविष्टेषु देवर्षिरपि नारदः।  
आजगाम विशुद्धात्मा पाण्डवानवलोककः ॥  
तमप्यथ महात्मानं सर्वे ते पुरुषर्षभाः।  
पाद्यार्ध्याभ्यां यथान्यायमुपतस्थुर्मनीषिणः ॥  
नारदस्त्वथ देवर्षिर्ज्ञात्वा तांस्तु कृतक्षणान्।  
मार्कण्डेयस्य वदतस्तां कथामन्वमोदत ॥  
उवाच चैनं कालज्ञं स्मयन्निव सनारदः।  
ब्रह्मर्षे कथ्यतां यत्ते पाण्डवेषु विवक्षितम् ॥  
एवमुक्तः प्रत्युवाच मार्कण्डेयो महातपाः।  
क्षणं कुरुध्वंविपुलमाख्यातव्यं भविष्यति ॥  
एवमुक्ताः क्षणं चक्रुः पाण्डवाः सह तैर्द्विजैः।  
मध्यन्दिने यथादित्यं प्रेक्षन्तस्ते महामुनिम् ॥  
इति श्रीमन्महाभारते अरण्यपर्वणि मार्कण़्डेयसमास्यापर्वणि पञ्चाशीत्यधिकशततमोऽध्यायः ॥185॥  

## टिप्पणयः

भूतमतिः रुद्रः।  
गुहेन कार्तिकेयेन ॥  
कोपो न कश्चित्परुषो नरेन्द्रेति ध. पाठः ॥  
एषा दानादिरूपा सदारतिः नित्यम्प्रीतिविषयः ॥  
राज्ये निविष्टः कुरुजाङ्गलानां कृष्णां सभायां सभवानपश्यदिति ध. पाठः ॥  
आनर्तं द्वारकादेशम् ॥  
विनेता शिक्षयिता रौविमणेयः प्रद्युम्नः ॥  
मधूनां माथुराणाम्।  
हलायुधः प्रग्रहणो नियन्ता यस्या सा सेना।  
यत्ता सन्नद्धा ॥  
भौमस्य नरकासुरस्य सौभाधिपतेः सात्वस्य।  
सात्वस्य सौभाधिपतेश्च मार्गमिति ख. पाठः ॥  
पञ्चविंशकः वर्षैरिति शेषः ॥  
अवलोककः अवलोकनार्थी ॥  

###### अरण्यपर्व \- अध्याय 186

### ॥  
श्रीः ॥  

## 3.186. अध्यायः 186

## विषयाः

मार्कण्डेयेन युधिष्ठिरादीन्प्रति प्राणिनां सुकृतदुष्कृतफलभोगादिप्रकारनिरूपणम् ॥1॥  

## पाठः



वैशम्पायन उवाच।  

तं विवक्षन्तमालक्ष्यकुरुराजो महामुनिम्।  
कथासञ्जननार्थाय चोदयामास पाण्डवः ॥  
भवान्दैवतदैत्यानामृषीणां च महात्मनाम्।  
राजर्षीणां च सर्वेषां चरितज्ञः पुरातनः ॥  
सेव्यश्चोपासितव्यश् मतो नः काङ्क्षितश्चिरम्।  
अयं च देवकीपुत्रः प्राप्तोऽस्मानवलोककः ॥  
भ्रमत्येव हि मे बुद्धिर्दृष्ट्वाऽऽत्मानं सुखाच्च्युतम्।  
धार्तराष्ट्रांश्च रदुर्त्तानृद्ध्यतः प्रेक्ष्य सर्वशः ॥  
कर्मणः पुरुषः कर्ता शुभस्याप्यशुभस्य वा।  
स्वफलं तदुपाश्नापि कथं कर्ता स्विदीश्वरः ॥  
अथवा सुखदुःखेषु नृणां ब्रह्मविदांवर।  
इह वा कृतमन्वेति परदेहेऽथवा पुनः ॥  
देही च देहं सन्त्यज्य मृग्यमाणः शुभाशुभैः।  
कथं संयुज्यतेप्रेत्य इह वा द्विजसत्तम ॥  
ऐहलौकिकमेवैतदुताहो पारलौकिकम्।  
क्व वा कर्माणि तिष्ठन्ति जन्तोः प्रेतस्य भार्गव ॥  


मार्कण्डेय उवाच।  

त्वद्युक्तोऽयमनुप्रश्नो यथावद्वदतांवर।  
विदितं वेदितव्यं ते स्थित्यर्थं त्वं तु पृच्छसि ॥  
अत्र ते कथयिष्यामि तदिहैकमनाः शृणु।  
यथेहामुत्र च नर सुखदुःखमुपाश्नुते ॥  
निर्मलानि शरीराणि विशुद्धानि शरीरिणाम्।  
ससर्ज धऱ्मतन्त्राणि पूर्वोत्पन्नः प्रजापतिः ॥  
अमोघफलसङ्कल्पाः सुव्रताः सत्यवादिनः।  
ब्रह्मभूता नराः पुण्याः पुराणाः कुरुसत्तम ॥  
सर्वे देवैः समायान्ति स्वच्छन्देन नभस्तलम्।  
ततश्च पुनरायान्ति सर्वे स्वच्छन्दचारिणः ॥  
स्वच्चन्दमरणाश्चासन्नराः स्वच्छन्दजीविनः।  
अल्पबाधा निरातङ्काः सिद्धार्था निरुपद्रवाः ॥  
द्रष्टारोदेवसङ्घानामृषीणां च महात्मनाम्।  
प्रत्यक्षाः सर्वधर्माणां दान्ता विगतमत्सराः ॥  
आसन्वर्षसहस्राणि तथा पुत्रसहस्रिणः।  
ततः कालान्तरे तस्मिन्पृथिवीतलचारिणः ॥  
कामक्रोधाभिभूतास्ते मायाव्याजोपजीविनः।  
लोभमोहाभिभूताश्च त्यक्ता देवैस्ततो नराः ॥  
अशुभैः कर्मभिः पापास्तिर्यङ्गिरयगामिनः।  
संसारेषु विचित्रेषु पच्यमानाः पुनः पुनः ॥  
मोघेष्टा मोघसङ्कल्पा मोघज्ञाना विचेतसः।  
`काङ्क्षिणः सर्वकामानां नास्तिका भिन्नसेतवः' ॥  
सर्वाभिशङ्खिनश्चैव संवृत्ताः क्लेदायिनः।  
अशुभैः कर्मभिश्चापि प्रायशः परिचिह्निताः ॥  
दौष्कुल्या व्याधिबहुला दुरात्मानोऽभितापिनः।  
भवन्त्यल्पायुषः पापा रौद्रकर्मफलोदयाः।  
नाथन्तः सर्वकामानां नास्तिका भिन्नचेतसः ॥  
जन्तोः प्रेतस्य कौन्तेय गतिः स्वैरिह कर्मभिः।  
प्राज्ञस्य हीनबुद्धेश्च कर्मकोशः क्व तिष्ठति ॥  
क्वस्थस्तत्समुपाश्नाति सुकृतं यदि वेतरत्।  
इति ते दर्शनं यच्च तत्राप्यनुनयं शृणु ॥  
अयमादिशरीरेण देवसृष्टेन मानवः।  
शुभानामशुभानां च कुरुते सञ्चयं महत् ॥  
आयुषोऽन्ते प्रहायेदं क्षीणप्रायं कलेबरम्।  
सम्भवत्येव युगपद्योनौ नास्त्यन्तराऽभवः ॥  
तत्रास्य स्वकृतं कर्म च्छायेवानुगतं सदा।  
फलत्यथ सुखार्हो वा दुःखार्होवाऽथ जायते ॥  
कृतान्तविधिसंयुक्तः स जन्तुर्लक्षणैः शुभैः।  
अशुभैर्वा निरादानो लक्ष्यते ज्ञानदृष्टिभिः ॥  
एषा तावदबुद्धीनां गतिरुक्ता युधिष्ठिर।  
अतः परं ज्ञानवतां निबोध गतिमुत्तमाम् ॥  
मनुष्यास्तप्ततपसः सर्वागमपरायणाः।  
स्थिरव्रताः सत्यपरा गुरुशुश्रूषणे रताः ॥  
सुशीलाः शुक्लजातीयाः क्षान्ता दान्ताः सुतेजसः।  
शुचियोन्यन्तरगताः प्रायशः शुभलक्षणाः ॥  
जितेनद्रियत्वाद्वशिनः सत्कृत्यान्मन्दरागिणः।  
अल्पाबाधपरित्रासा भवन्ति निरुपद्रवाः ॥  
च्यवन्तं जायमानं च गर्भस्यं चैव सर्वशः।  
स्वमात्मानं परं चैव बुध्यन्ते ज्ञानचक्षुषः ॥  
ऋषयस्ते महात्मानः प्रत्यक्षागमबुद्धयः।  
कर्मभूमिमिमां प्राप्य पुनर्यान्ति सुरालयम्।  
`कृत्वा शुभानि कर्माणि ज्ञानेन भरतर्षभ' ॥  
किञ्चिद्दैवाद्धठात्किञ्चित्किञ्चिदेव स्वकर्मभिः।  
प्राप्नुवन्ति नरा राजन्मा तेऽस्त्वन्याविचारणा ॥  
इमामत्रोपमां चापि निबोध वदतांवर।  
मनुष्यलोके यच्छ्रेयः परम्मन्ये युधिष्ठिर ॥  
इहैवैकस्य नामुत्र अमुत्रैकस्य नो इह।  
इह चामुत्र चैकस् नामुत्रैकस्य नो इह ॥  
धनानि येषां विपुलानि सन्ति नित्यंरमन्ते सुविभूषिताङ्गाः।  
तेषामयं शत्रुवरघ्नलोको नासौ सदा ग्राम्यसुखे रतानाम् ॥  
ये योगयुक्तास्तपसि प्रसक्ताः स्वाध्यायशीला जरयन्ति देहान्।  
जितेन्द्रिया भूतहिते निविष्टा स्तेषामसौ नायमरिघ्नलोकः ॥  
ये धर्ममेव प्रथमं चरन्ति धर्मेण लब्ध्वा च धनानि काले।  
दारानवाप्य क्रतुभिर्यजन्ते तेषामयं चैव परश्च लोकः ॥  
ये नैव विद्यां न तपो न दानं न चापि मूढाः प्रजने यतन्ते।  
न चापिगच्छन्ति शुभान्यभाग्या\- स्तेषामयं चैव परश्च नास्ति ॥  
सर्वे भवन्तस्त्वतिवीर्यसत्वा दिव्यौजसः संहननोपपन्नाः।  
लोकादमुष्मादवनिं प्रपन्नाः स्वधीतविद्याः सुरकार्यहेतोः ॥  
कृत्वैव कर्माणइ महान्ति शूरा\- स्तपोदमाचारविहारशीलाः।  
देवानृषीन्प्रेतगतांसच् सर्वा\- न्सन्तर्पयित्वा विधिना परेण ॥  
स्वर्गं परं पुण्यकृतां निवासं क्रमेण सम्प्राप्स्यथ कर्मभिः स्वैः।  
माभूद्विशङ्का तव कौरवेन्द्र दृष्ट्वाऽऽत्मनः क्लेशमिमं सुखार्थम् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि षडशीत्यधिकशततमोऽध्यायः ॥186॥  

## टिप्पणयः

ऋष्यतः समृद्धियुतान् ॥  
स्थित्यर्थं लोकरक्षार्थम्।  
वेदितव्यं ते स्मृत्यर्थमनुपच्छसीति ध. पाठः ॥  
माया कूटकार्षापणादिः व्याजं दम्भः तदेवोपजीवन्ति नतु धर्मम्।  
ते मायाव्याजोपजीविनः ॥  
नाथन्तः प्रार्थयमानाः।  
कामानां कामान् ॥  
अनुनयं सिद्धान्तम् ॥  
शरीरेण मानवो विधिसंयुतः इति क. पाठः ॥  
जितेन्द्रियाः प्राणिवधे निवृत्ताः इति झ. पाठः ॥  
प्रजने पुत्रोत्पादने ॥  

###### अरण्यपर्व \- अध्याय 187

### ॥  
श्रीः ॥  

## 3.187. अध्यायः 187

## विषयाः

मार्कण्डेयेन युधिष्ठिरादीन्प्रति मृतस्य पुनरुज्जीवनशक्त्यादिरूपब्राह्मणमाहात्म्यकथनम् ॥1॥  

## पाठः



वैशम्पायन उवाच।  

मार्कण्डेयं महात्मानमूचुः पाण्डुसुतास्तदा।  
माहात्म्यं द्विजमुख्यानां श्रोतुमिच्छाम कथ्यताम् ॥  
एवमुक्तः स भगवान्मार्कण्डेयो महातपाः।  
उवाच सुमहातेजाः सर्वशास्त्रविशारदः ॥  
हेहयानां कुलकरो राजा परपुरञ्जयः।  
कुमारो रूपसम्पननो मृगयां व्यचरद्बली ॥  
चरमाणस्तु सोऽरण्ये तृणवीरुत्समावृते।  
कृष्णाजिनोत्तरासङ्गं ददर्श मुनिमन्तिके ॥  
स तेन हिंसितोऽरण्ये मन्यमानेन वै मृगम्।  
व्यथितः कर्म तत्कृत्वा शोकोपहतचेतनः ॥  
जगाम हेहयानां वै सकाशं प्रथितात्मनाम्।  
राज्ञां राजीवनेत्रोसौ कुमारः पृथिवीपते ॥  
तेषां च तद्यथावृत्तं कथयामास वै तदा।  
`स कुमारो महीपालो हेहयानां महीभृताम्' ॥  
तं चापि हिंसितं तात मुनिं मूलफलाशिनम्।  
श्रुत्वा दृष्ट्वा च ते तत्र बभूवुर्दीनमानसाः ॥  
कस्यायमिति ते सर्वे मार्गमाणास्ततस्ततः।  
जग्मुश्चारिष्टनाम्नोऽथ तार्क्ष्यस्याश्रममञ्जसा ॥  
तेऽभिवाद्य महात्मानं तं मुनिं संशितव्रतम्।  
तस्थुः सर्वे स तु मुनिस्तेषां पूजामथाहरत् ॥  
ते तमूचुर्महात्मानं न वयं सक्रियां मुने।  
त्वत्तोऽर्हाः कर्मदोषेण ब्राह्मणो हिंसितो हि नः ॥  
तानब्रवीत्स विप्रर्षिः कथं वो ब्राह्मणो हतः।  
क्व चासौ ब्रूत सहिताः पश्यध्वं मे रतपोबलम् ॥  
ते तु तत्सर्वमखिलमाख्यायास्मै यथातथम्।  
नापश्यंस्तमृषिं तत्र गतासुं ते समागताः ॥  
अन्वेषमाणाः सव्रीडाः सुप्तवद्गतमानसाः।  
तानब्रवीत्तत्रमुनिस्तार्क्ष्यः परपुरञ्जयः ॥  
स्यादयं ब्राह्मणः सोऽथयुष्माभिर्यो विनाशितः।  
पुत्रो ह्ययं मम नृपास्तपोबलसमन्वितः ॥  
ते च दृष्ट्वैव तमृषिं विस्मयं परमं गताः।  
महदाश्चर्यमिति वै ते ब्रुवाणा महीपते ॥  
मृतो ह्ययमितो दृष्टः कथं जीवितमाप्तवान्।  
किमेतत्तपसो वीर्यं येनायं जीवितः पुनः।  
श्रोतुमिच्छामहे विप्र यदि श्रोतव्यमित्युत ॥  
स तानुवाच नास्माकं मृत्युः प्रभवते नृपाः।  
कारणं च प्रवक्ष्यामि हेतुयोगं समासतः।  
`मृत्युः प्रभवते येन नास्माकं नृपसत्तमाः ॥  
शुद्धाचारादनलसाः साध्योपासनतत्पराः।  
शुद्धान्नाः शुद्धसदना ब्रह्मचर्यव्रतान्विताः' ॥  
सत्यमेवाभिजानीमो नानृते कुर्महे मनः।  
स्वधर्ममनुतिष्ठामस्तस्मान्मृत्युभयं न नः ॥  
यद्ब्राह्मणानां कुशलं तदेषां कथयामहे।  
तेषां हि चरितं ब्रूमस्तस्मान्मृत्युभयं न नः ॥  
अतिथीनन्नपानेन भृत्यानत्यशनेन च।  
सम्भोज्य शेषमश्नीमस्तस्मान्मृत्युभयं न नः ॥  
क्षान्ता दान्ताः क्षमाशीलास्तीर्थदानपरायणाः।  
पुण्यदेशनिवासाच्च तस्मान्मृत्युभयं न नः।  
तेजस्विदेशवासाच्च तस्मान्मृत्युभयं न नः ॥  
एतद्वै लेशमात्रं वः समाख्यातं विमत्सराः।  
गच्छध्वं सहिताः सर्वे न पापाद्भयमस्ति वः ॥  
एवमस्त्विति ते सर्वे प्रतिपूज्य महामुनिम्।  
स्वदेशमगमन्हृष्टा राजानो भरतर्षभ ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि सप्ताशीत्यधिकशततमोऽध्यायः ॥187॥  

## टिप्पणयः

उत्तरासङ्गः प्रावरणम् ॥  
जग्मुश्चारिष्टनेम्नोऽथ इति झ. पाठः।  
अरिष्टनेमिशब्द इकारान्तोऽप्यत्र मन्नन्तोऽपि ज्ञेयः ॥  
तार्क्ष्यः तृक्षस्य कश्यपस्यापत्यम् ॥  
नैषां दुश्चरितं ब्रूमः इति झ. पाठः ॥  
तेजस्विनां योगसिद्धानां देशः सामीप्यम्।  
तत्सङ्गादित्यर्थः ॥  

###### अरण्यपर्व \- अध्याय 188

### ॥  
श्रीः ॥  

## 3.188. अध्यायः 188

## विषयाः

मार्कण्डेयेन युधिष्ठिरादीन्प्रति वैन्यस्याश्वमेधे अत्रिगौतमविवादानुवादेन ब्राह्मणमाहात्म्यकथनम् ॥1॥  

## पाठः



मार्कण्डेय उवाच।  

भूय एव तु माहात्म्यं ब्राह्मणआनां निबोध मे।  
वैन्यो नामेह राजर्षिरश्वमेधाय दीक्षितः ॥  
तमत्रिर्गन्तुमारेबे वित्तार्थमिति नः श्रुतम्।  
भूयोऽर्थं नानुरुध्यत्स धर्मव्यक्तिनिदर्शनात् ॥  
स विचिन्त्य महातेजा वनमेवान्वरोचयत्।  
धर्मपत्नीं समाहूय पुत्रांश्चेदमुवाच ह ॥  
प्राप्स्यामः फलमत्यन्तं बहुलं निरुपद्रवम्।  
अरण्यगमनं क्षिप्रं रोचतां वो गुणाधिकम् ॥  
तं भार्या प्रत्युवाचाथ धनमेवानुरुन्धती।  
वैन्यं गत्वा महात्मानमर्थयस्व धनं बहुः ॥  
स ते दास्यति राजर्षिर्यजमानोऽर्थिने धनम्।  
तत आदाय विप्रर्षे प्रतिगृह्य धनं बहु ॥  
भृत्यान्सुतान्संविभज्य ततो व्रज यथेप्सितम्।  
एष वै परमो धर्मो धर्मविद्भिरुदाहृतः ॥  


अत्रिरुवाच।  

कथितो मे महाभागे गौतमेन महात्मना।  
वैन्यो धर्मार्थसंयुक्तः सत्यव्रतसमन्वितः ॥  
किन्त्वस्ति तत्र द्वेष्टारो निवसन्ति हि मे द्विजाः।  
यथा मे गौतमः प्राह ततो न व्यवसाम्यहम् ॥  
तत्र स्म वाचं कल्याणीं धर्मकामार्थसंहिताम्।  
मयोक्तामन्यथा ब्रूयुस्ततस्ते वै निरर्थिकाम् ॥  
गमिष्यामि महाप्राज्ञे रोचते मे वचस्तव।  
गाश्च मे दास्यते वैन्यः प्रभूतं चार्थसञ्चयम् ॥  
एवमुक्त्वा जगामाशु वैन्ययज्ञं महातपाः।  
गत्वा च यज्ञायतनमत्रिस्तुष्टाव तं नृपम् ॥  
वाक्यैर्मङ्गलसंयुक्तैः पूजयानोऽब्रवीद्वचः।  
राजन्धन्यस्त्वमीशश्च भुवि त्वं प्रथमो नृपः।  
स्तुवन्ति त्वां मुनिगणास्त्वदन्यो नास्ति धर्मवित् ॥  
तमब्रवीदृषिः क्रुद्धो वचनं वै महातपाः ॥  


गौतम उवाच।  

मैवमत्रे पुनर्ब्रूया न ते प्रज्ञा समाहिता।  
अत्र नः प्रथमो धाता महेन्द्रो वै प्रजापतिः ॥  


वैशम्पायन उवाच।  

अथात्रिरपि राजेन्द्र गौतमं प्रत्यभाषत।  
अयमेव विधाता च तथैवेन्द्रः प्रजापतिः।  
त्वमेव मुह्यसे मोहान्न प्रज्ञानं तवास्ति ह ॥  


गौतम उवाच।  

जानामि नाहं मुह्यामि त्वंविवक्षुर्विमुह्यसे।  
स्तौषि त्वं दर्शनप्रेप्सू राजानं जनसंसदि ॥  
न वेत्थ परमं धर्मं न चास्त्यत्र प्रयोजनम्।  
बालस्त्वमसि मूढश्च वृद्धः केनापि हेतुना ॥  


वैशम्पायन उवाच।  

विवदन्तौ तथा तौ तु मुनीनां द्रशने स्थितौ।  
ये तस्य यज्ञे संवृत्तास्तेऽपृच्छन्त कथं त्विमौ ॥  
प्रवेशः केन दत्तोऽयमनयोर्वैन्यसंसदि।  
उच्चैः समभिभाषन्तौ केन कार्येण धिष्ठितौ ॥  
ततः परमधर्मात्मा काश्यपः सर्वधऱ्मवित्।  
विवादिनावनुप्राप्तौ तावुभौ प्रत्यवेदयत् ॥  
अथाब्रवीत्सदस्यांस्तु गौतमो मुनिसत्तमान्।  
आवयोर्व्याहृतं प्रश्नं शृणुत द्विजसत्तमाः।  
वैन्यं विधातेत्याहात्रिरत्र नौ संशयो महान् ॥  
`ततस्तु गौतमेनोक्तं वाक्यं वैन्यस्य संसदि'।  
श्रुत्वैव तु महात्मानो मुनयोऽभ्यद्रवन्दुतम् ॥  
सनत्कुमारं धर्मज्ञं संशयच्छेदनाय वै।  
`पप्रच्छुः प्रणताः सर्वे ब्रह्माणमिव सोमपाः' ॥  
स च तेषां वचः श्रुत्वा यथातत्त्वं महातपाः।  
प्रत्युवाचाथ तानेवं धर्मार्थसहितं वचः ॥  
ब्रह्म क्षत्रेण सहितं क्षत्रं च ब्रह्मणा सह।  
संयुक्तौ दहतः शत्रून्वनानीवाग्निमारुतौ ॥  
राजा वै प्रथितो धर्मः प्रजानां पतिरेव च।  
स एव शक्रः शुक्रश्च स धाता च बृहस्पतिः ॥  
प्रजापतिर्विराट् सम्राट् क्षत्रियो भूपतिर्नृपः।  
य एभिः स्तूयते शब्दैः कस्तं नार्चितुमर्हति ॥  
पुरायोनिर्युधाजिच्च अभीष्टानचितो भवः।  
स्वर्णेता सहजिद्बभ्रुरिति राजाऽभिधीयते।  
सत्ययोनिः पुराविच्च सत्यधर्मप्रवर्तकः ॥  
अधर्मादृषयो भीता बलं क्षत्रे समादधन्।  
`तस्माद्धि ब्रह्मणा क्षत्रं क्षत्रेण ब्रह्म चाव्ययम्' ॥  
आदित्यो दिवि देवेषु तमो नुदति तेजसा।  
तथैव नृपतिर्भूमावधर्मान्नुदते भृशम् ॥  
ततो राज्ञः प्रधानत्वं शास्त्रप्रामाण्यदर्शनात्।  
उत्तरः सिद्ध्यते पक्षो येन राजेति भाषितम् ॥  


मार्कण्डे उवाच।  

ततः स राजा संहृष्टः सिद्धे पक्षे महामनाः।  
तमत्रिमब्रवीत्प्रीतः पूर्वं येनाभिसंस्तुतः ॥  
यस्मात्पूर्वं मनुष्येषु ज्यायांसं मामिहाब्रवीः।  
सर्वदेवैश्च विप्रर्षे सम्मितं श्रेष्ठमेव च ॥  
तस्मात्तेऽहम्प्रदास्यामि विविधं वसु भूरि च।  
दासीसहस्रं श्यामानां सुवस्त्राणामलकृतम् ॥  
दशकोटीर्हिरण्यस्य रुक्मभारांस्तथा दश।  
एतद्ददामि विप्रर्षे सर्वज्ञस्त्वं मतो हि मे ॥  
तदत्रिनर्न्यायतः सर्वं प्रतिगृह्याभिसत्कृतः।  
प्रत्युज्जगाम तेजस्वी गृहानेव महातपाः ॥  
प्रदाय च धनं प्रीतः पुत्रेभ्यः प्रयतात्मवान्।  
ततः समभिसन्धाय वनमेवान्वपद्यत ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि अष्टाशीत्यधिकशततमोऽध्यायः ॥188॥  

## टिप्पणयः

सोऽत्रिरर्थं भूयो नानुरुध्यत् अत्यन्तमर्थार्थां न बभूव।  
कुतः।  
कर्मव्यक्तिर्धर्मस्य फलद्वाराऽभिव्यक्तिः।  
फलव्यक्त्या हि धर्मो नश्यत्यतस्तद्रक्षणार्थं नैच्छदित्यर्थः ॥  
वनं गन्तुमिति शेषः ॥  
निरुपद्रवमक्षयं मोक्षाख्यम् ॥  
धर्ममेवानुतन्वतीति झ. पाठः।  
धर्मं यज्ञादिकं अनुतन्वती विस्तारयन्ती।  
हेतौ शतृप्रत्ययः।  
धर्मार्थे धनमेवार्जयस्वेत्युवाचेत्यर्थः ॥  
राजप्रतिग्रहे दोषं जानन्नत्रिस्तत्र विघ्नमुपन्यस्यति कथित इत्यादिना ॥  
व्यवसामि उद्यमं करोमि ॥  
एवं जानन्नपि स्नेहदोषात्तत्कर्तुं प्रतिजानीते गमिष्यामीति ॥  
धन्यो धनार्हः ईश ईशिता नियन्ता।  
प्रथमः हिरण्यगर्भइव अग्रजः।  
नृपः मनुष्याणां रक्षकः ॥  
अत्र परलोकमेव बहुमन्वानो गौतम आह मैवमिति ॥  
तत्रेन्द्रइवात्र राजैव महेन्द्र इतिवित्तार्थी अत्रिः परपक्षं दूषयति अथेति ॥  
दर्शने दृष्टिपथे ॥  
प्रत्यषेधयत् इति ध. पाठः ॥  
नौ आवयोः ।  
संशयः विवादः ॥  
प्रथितः प्रथाङ्गतः।  
धर्मः धर्मस्थापकः।  
शक्रः रक्षिता।  
शुक्रः नीतिवित्।  
धाता अतएव जनकः।  
बृहस्पतिः हितोपदेष्टा ॥  
अभिया मुदित इति झ. पाठः।  
पुरायोनिः धर्मप्रवर्तकत्वेन प्रथमं कारणम्।  
युघाजित् सङ्ग्रामे जयकर्तृत्वेनोपद्रवनाशकः।  
अभियाः अभितो यातियामिकवद्रक्षणार्थमित्यभियाः।  
मुदितः भवः ईश्वरः।  
स्वर्णेता स्वर्गं प्रति गमयिता।  
सहजित् सद्योजयशीलः।  
बभ्रुर्विष्णुः ॥  

###### अरण्यपर्व \- अध्याय 189

### ॥  
श्रीः ॥  

## 3.189. अध्यायः 189

## विषयाः

मार्कण्डेयेन युधिष्ठिरादीन्प्रति दानाग्निहोत्रमोक्षादिनिरूपकतार्क्ष्यसरस्वतीसंवादानुवादः ॥1॥  

## पाठः



मार्कण्डेय उवाच।  

अत्रैव च सरस्वत्या गीतं परपुरञ्जय।  
पृष्टया मुनिना वीर शृणु तार्क्ष्येण धीमता ॥  


तार्क्ष्य उवाच।  

किन्न श्रेयः पुरुषस्येह भद्रे कथं कुर्वन्न च्यवते स्वधर्मात्।  
आचक्ष्व मे चारुसर्वाङ्गि सर्वं त्वया शिष्टो न च्यवेयं स्वधर्मात् ॥  
कथं चाग्निं जुहुयां पूजये वा कस्मिन्काले केन धर्मो न नश्येत्।  
एतत्सर्वं सुभगे प्रब्रवीहि यथा लोकान्विरजाः सञ्चरेयम् ॥  


मार्कण्डेय उवाच।  

एवं पृष्टा प्रीतियुक्तेन तेन शुश्रूषुणा चोत्तमबुद्दियुक्तम्।  
तार्क्ष्यं विप्रं धर्मयुक्तं हितं च सरस्वती वाक्यमिदं बभाषे ॥  
यो ब्रह्म जानाति यथोपदेशं स्वाध्यायनित्यः शुचिरप्रमत्तः।  
स वै पुरो देवलोकस्य गन्ता सहामरैः प्राप्नुयात्प्रीतियोगम् ॥  
तत्र स्म रम्या विपुला विशोकाः सुपुष्पिताः पुष्करिण्यः सुपुण्याः।  
अकर्दमा मीनवत्यः सुतीर्था हिरण्मयैरावृताः पुण्डरीकैः ॥  
तासां तीरेष्वासते पुण्यभाजो महीयमानाः पृथगप्सरोभिः।  
सुपुण्यगन्धाभिरलङ्कृताभि\- र्हिरण्यवर्णाभिरतीव हृष्टाः ॥  
परं लोकं गोप्रदास्त्वाप्नुवन्ति दत्त्वाऽनड्वाहं सूर्यलोकं व्रजन्ति।  
वासो दत्त्वा चान्द्रमसं तु लोकं दत्त्वा हिरण्यममरत्वमेति ॥  
धेनुं दत्त्वा सुप्रमां साधुदोहां कल्याणवत्सामपलायिनीं च।  
यावन्ति रोमाणि भवन्ति तस्या\- स्तावद्वर्षाण्यासते देवलोके ॥  
अनड्वाहं सुव्रतं यो ददाति हलस्य वोढारमनन्तवीर्यम्।  
धुरन्धरं बलवन्तं युवानं प्राप्नोति लोकान्दशधेनुदस्य ॥  
ददाति यो वै कपिलां सचैलां कांस्योपदोहां द्रविणैरुत्तरीयैः।  
तैस्तैर्गुणैः कामदुहाऽथ भूत्वा नरं प्रदातारमुपैति नाकैः ॥  
यावन्ति रोमाणि भवन्ति धेन्वा\- स्तावत्फलं लभते गोप्रदाने।  
पुत्रांसच् पौत्रांश्च कुलं च सर्व\- मासप्तमं तारयते परत्र ॥  
सदक्षिणां काञ्चनचारुशृङ्गीं कांस्योपदोहां द्रविणैरुत्तरीयैः।  
धेनुं तिलानां ददतो द्विजाय लोका वसूनां सुलभा भवन्ति ॥  
स्वकर्मभिर्दानवसन्निरुद्धे तीव्रान्धकारे नरके पतन्तम्।  
महार्णवे नौरिव वातयुक्ता दानं गवां तारयते परत्र ॥  
यो ब्राह्मदेयां तु ददाति कन्यां भूमिप्रदानं च करोति विप्रे।  
ददाति दानं विधिना च यश्च स लोकमाप्नोति पुरन्दरस्य ॥  
यः सप्तवर्षाणि जुहोति तार्क्ष्य हव्यं त्वग्नौ नियतः साधुशीलः।  
सप्तावरान्सप्तपूर्वान्पुनाति पितामहानात्मना कर्मभिः स्वैः ॥  


तार्क्ष्य उवाच।  

किमग्निहोत्रस्य व्रतं पुराण\- माचक्ष्व मे पृच्तश्चारुरूपे।  
त्वयाऽनुशिष्टोऽहमिहाद्य विद्यां यदग्निहोत्रस्य व्रतं पुराणम् ॥  


सरस्वत्युवाच।  

न चाशुचिर्नाप्यनिर्णिक्तपाणि\- र्नाब्रह्मविज्जुहुयान्नाविपश्चित्।  
बुभुत्सवः शुचिकामा हि देवा नाश्रद्दधानाद्धि हविर्जुषन्ति ॥  
नाश्रोत्रियं देवहव्ये नियुञ्ज्या\- न्मोघं पुरा सिञ्चति तादृशो हि।  
अपूर्णमश्रोत्रियमाह तार्क्ष्य न वै तादृग्जुहुयादग्निहोत्रम् ॥  
रये वै कृशानुं जुह्वति श्रद्दधानाः सत्यव्रता हुतशिष्टाशिनश्च।  
गवां लोकं प्राप्यते पुण्यगन्धं पश्यन्ति देवं परमं चापि सत्यम् ॥  


तार्क्ष्य उवाच।  

क्षेत्रज्ञभूतां परलोकभावे कर्मोदये बुद्दिमभिप्रविष्टाम्।  
प्रज्ञां च देवीं सुभगे विमृश्य पृच्छामि त्वां का ह्यसि चारुरूपे ॥  


सरस्वत्युवाच।  

अग्निहोत्रादहमभ्यागताऽस्मि विप्रर्षभाणां संशयच्छेदनाय।  
त्वत्संयोगादहमेतदब्रुवं भावे स्थिता तथ्यमर्थं यथावत् ॥  


तार्क्ष्य उवाच।  

न हि त्वया सदृशी काचिदस्ति विभ्राजसे ह्यतिमात्रं यथा श्रीः।  
रूपं च ते दिव्यमनन्तकान्ति प्रज्ञां च देवीं सुभगे बिभर्षि ॥  


सरस्वत्युवाच।  

श्रेष्ठानि यानि द्विपदांवरिष्ठ यज्ञेषु विद्वन्नुपपादयन्ति।  
तैरेव चाहं सम्प्रवृद्धा भवामि चाप्यायिता रूपवती च विप्र ॥  
यच्चापि पात्रमुपयुज्यते ह वानस्पत्यमायसं पार्थिवं वा।  
दिव्येन रूपेण प्रज्ञया च तेनैव सिद्धिरिति विद्धि विद्वन् ॥  


तार्क्ष्य उवाच।  

इदं श्रेयः परमं मन्यमाना व्यायच्छन्ते मुनयः सम्प्रतीताः।  
आचक्ष्व मे तं परमं विशोकं मोक्षं परं यं प्रविशन्ति धीराः।  
साङ्ख्या योगाः परमं यं विदन्ति परं पुराणं तमहं न वेद्मि ॥  


सरस्वत्युवाच।  

तं वै परं वेदविदः प्रपन्नाः परं परेभ्यः प्रथितं पुराणम्।  
स्वाध्यायदानव्रतपुण्ययोगै\- स्तपोधना वीतशोका विमुक्ताः ॥  
तस्याथ मध्ये वेतसः पुण्यगन्धः सहस्रशाखो विपुलो विभाति।  
तस्य मूलात्सरितः प्रस्रवन्ति मधूदकप्रस्रवणाः सुपुण्याः ॥  
शाखांशाखां महानद्यः संयान्ति सिकताशयाः।  
धानापूपा मांसशाकाः सदापायसकर्दमाः ॥  
यस्मिन्नग्निमुखा देवाः सेन्द्राः सहमरुद्गणाः।  
ईजिरे क्रतुभिः श्रेष्ठैस्तत्पदं परमं मुने ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि एकोननवत्यधिकशततमोऽध्यायः ॥189॥  

## टिप्पणयः

अनड्वाहं वृषभम् ॥  
उत्तरीयैः पश्चाद्भवैर्दक्षिणादिभिर्द्रव्यैः सहिताम् ॥  
ब्राह्मदेयां गृह्योक्तेन विधिना देयाम् ॥  
आह वेद इति शेषः ॥  

###### अरण्यपर्व \- अध्याय 190

### ॥  
श्रीः ॥  

## 3.190. अध्यायः 190

## विषयाः

मार्कण्डेयेन युधिष्ठिरादीन्प्रति मत्स्यरूपिणो हरेर्वैवस्वतमनोश्च चरितप्रतिपादकमस्योपाख्यानकथनम् ॥1॥  

## पाठः



वैशम्पायन उवाच।  

ततः स पाण्डवो भूयो मार्कण्डेयमुवाच ह।  
कथयस्वति चरितं मनोर्वैवस्वतस्य च ॥  


मार्कण्डेय उवाच।  

विवस्वतः सुतो राजन्महर्षिः सुप्रतापवान्।  
बभूव नरशार्दूल प्रजापतिसमद्युतिः ॥  
ओजसातेजसा लक्ष्म्या तपसा च विशेषतः।  
अतिचक्राम पितरं मनुः स्वञ्च पितामहम् ॥  
ऊर्ध्वबाहुर्विशालायां बदर्यां स नराधिपः।  
एकपादस्थितस्तीव्रं चकार सुमहत्तपः ॥  
अवाकूशिरास्तथा चापि नेत्रैरनिमिषैर्दृढम्।  
सोऽतप्यत तपो घोरं वर्षाणामयुतं तदा ॥  
तं कदाचित्तपस्यन्तमार्द्रचीरजटाधरम्।  
चीरिणीतीरमागम्य मत्स्यो वचनमब्रवीत् ॥  
भगवन्क्षुद्रमत्स्येस्मि बलवद्भ्यो भयम्मम।  
मत्स्येभ्यो हि ततो मां त्वं त्रातुमर्हसि सुव्रत ॥  
दुर्बलं बलवन्तो हि मत्स्या मत्स्यं विशेषतः।  
भक्षयन्ति सदा वृत्तिर्विहिता नः सनातनी ॥  
तस्माद्भयौघान्महतो मज्जन्तं मां विशेषतः।  
त्रातुमर्हसि कर्तास्मि कृतेप्रतिकृतं तव ॥  
स मत्स्यवचनं श्रुत्वा कृपयाऽभिपरिप्लुतः।  
मनुर्वैवस्वतोऽगृह्णात्तं मत्स्यं पाणिना स्वयम् ॥  
उदकान्तमुपानीय मत्स्यं वैवस्वतो मनुः।  
अलिञ्जरे प्राक्षिपत्तं चन्द्रांशुसदृशप्रभम् ॥  
स तत्र ववृधे राजन्मत्स्यः परमसत्कृतः।  
पुत्रवत्स्वीकरोत्तस्मै मनुर्भावं विशेषतः ॥  
अथ कालेन महता स मत्स्यः सुमहानभूत्।  
अलिञ्जरजले चैव नासौ समभवत्किल ॥  
अथ मत्स्यो मनुं दृष्ट्वा पुनरेवाभ्यभाषत।  
भगवन्साधु मेऽद्यान्यत्स्थानं सम्प्रतिपादय ॥  
उद्धृत्यालिञ्जरात्तस्मात्ततः स भगवान्मनुः।  
तं मत्स्यमनयद्वापीं महतीं स मनुस्तदा ॥  
तत्रतं प्राक्षिपच्चापि मनुः परपुरञ्जय।  
अथावर्धत मत्स्यः स पुनर्वर्षगणान्बहून् ॥  
द्वियोजनायता वापी विस्तृताचापि योजनम्।  
तस्यां नासौ समभवन्मत्स्यो राजीवलोचन ॥  
विचेष्टितुं च कौन्तेय मत्स्यो वाप्यां विशाम्पते।  
मनुं मत्स्यस्ततो दृष्ट्वा पुनरेवाभ्यभाषत ॥  
नय मां भगवन्साधो समुद्रमहिषीं प्रियाम्।  
गङ्गां नान्त्रापि शक्तोस्मि वस्तुं मतिमतांवर ॥  
निदेशे हि मया तुभ्यं स्थातव्यमनसूयता।  
वृद्धिर्हि परमा प्राप्ता त्वत्कृते हि मयाऽनघ ॥  
एवमुक्तो मनुर्मत्स्यमनयद्भगवान्वशी।  
नदीं गङ्गां तत्रचैनं स्वयं प्राक्षिपदेव च ॥  
स तत्र ववृधे मत्स्यः कञ्चित्रालमरिन्दम।  
गतः पुनर्मनुं दृष्ट्वा मत्स्यो वचनमब्रवीत् ॥  
गङ्गायां हि न शक्नोमि बृहत्त्वाच्चेष्टितुं प्रभो।  
समुद्रं नय मामाशु प्रसीद भगवन्निति ॥  
उद्धृत्य गङ्गासलिलात्ततो मत्स्यं मनुः स्वयम्।  
समुद्रमनयत्पार्त तत्रचैनमवासृजत् ॥  
सुमहानपि मत्स्यस्तु स मनोर्नयतस्तदा।  
आसीद्यथेष्टहार्यश्च स्पर्शगन्धसुखश्च वै ॥  
यदा समुद्रे प्रक्षिप्तः स मत्स्यो ननुना तदा।  
तत एनमिदं वाक्यं स्मयमान इवाब्रवीत् ॥  
भगवन्हि कृता रक्षा त्वया सर्वा विशेषतः।  
प्राप्तकालं तु यत्कार्यं त्वया तच्छ्रूयतां मम ॥  
अचिराद्भगवन्बौममिदं स्थावरजङ्गमम्।  
सर्वमेव महाभाग प्रलयं वै गमिष्यति ॥  
सम्प्रक्षालनकालोऽयंलोकानां समुपस्थितः।  
तस्मात्त्वां बोधयाम्यद्ययत्ते हितमनुत्तमम् ॥  
त्रसानां स्तावराणां च यच्चेङ्गं यच्च नेङ्गति।  
तस्य सर्वस् सम्प्राप्तः कालः परमदारुणः ॥  
नौश्च कारयितव्या ते दृढा युक्तवटारका।  
तत्र सप्तर्षिभिः सार्धमारुहेथा महामुने ॥  
बीजानि चैव सर्वाणि यथोक्तानि मया पुरा।  
तस्यामारोहयेर्नावि सुसङ्गुप्तानि भागशः ॥  
नौस्थश्च मां प्रतीक्षेथास्ततो मुनिजनप्रिय।  
आगमिष्याम्यहं शृङ्गी विज्ञेयस्तेन तापस ॥  
एवमेतत्त्वया कार्यमापृष्टोसि व्रजाम्यहम्।  
ता न शक्या महत्यो वै आपस्तर्तुं मया विना।  
नातिशङ्क्यमिदं चापि वचनं मे त्वया विभो ॥  
एवं करिष्य इति तं स मत्स्यं प्रत्यभाषत।  
जग्मतुश्च यथाकाममनुज्ञाप्य परस्परम् ॥  
ततो मनुर्महाराज यथोक्तं मत्स्यकेन ह।  
बीजान्यादाय सर्वाणि सागरं पुप्लुवे तदा।  
नौकया शुभयावीर महोर्मिणमरिन्दम ॥  
चिन्तयामास च मनुस्तं मत्स्यं पृथिवीपते।  
सच तच्चिन्तितं ज्ञात्वा मत्स्यः परपुरञ्जय।  
शृङ्गी तत्राजगागाशु तदा भरतसत्तम ॥  
तं दृष्ट्वा मनुजव्याघ्र मनुर्मत्स्यं जलार्णवे।  
शृङ्गिणं तं यथोक्तेन रूपेणाद्रिमिवोच्छ्रितम् ॥  
वटारकमयं पाशमथ मत्स्यस्य मूर्धनि।  
मनुर्मनुजशार्दूल तस् शृङ्गे न्यवेशयत् ॥  
संयतस्तेन पाशेन मत्स्यः परपुरञ्जय।  
वेगेन महता नावं प्राकर्षल्लवणाम्भसि ॥  
स ततार तया नावा समुद्रं मनुजेश्वर।  
नृत्यमानमिवोर्मीभिर्गर्जमानमिवाम्भसा ॥  
क्षोभ्यमाणा महावातैः सा नौस्तस्मिन्महोदधौ।  
घूर्णते चपलेव स्री मत्ता परपुरञ्जय ॥  
नैव भूमिर्न च दिशः प्रदिशो वा चकाशिरे।  
सर्वं सलिलमेवासीत्खं द्यौश्च नरपुङ्गव ॥  
एवम्भूते तदा लोके सङ्कुले भरतर्षभ।  
अदृश्यन्त सप्तर्षयो मनुर्मत्स्यस्तथैव च ॥  
एवं बहून्वर्षगणांस्तां नावं सोऽथ मत्स्यकः।  
चकर्षातन्द्रितो राजंस्तस्मिन्सलिलसञ्चये ॥  
ततो हिमवतः शृङ्गं यत्परं भरतर्षभ।  
तत्राकर्षत्ततो नावं स मत्स्यः कुरुनन्दन ॥  
अथाब्रवीत्तदा मत्स्यस्तानृषीन्प्रहसञ्शनैः।  
अस्मिन्हिमवतः शृङ्गे नावं बध्नीत माचिरम् ॥  
सा बद्धा तत्र तैस्तूर्णमृषिभिर्भरतर्षभ।  
नौर्मत्स्यस्य वचः श्रुत्वा शृङ्गे हिमवतस्तदा ॥  
तच्च नौबन्धनं नाम शृङ्गं हिमवतः परम्।  
ख्यातमद्यापि कौन्तेय तद्विद्धि भरतर्षभ ॥  
अथाब्रवीदनिमिषस्तानृषीन्सहितस्तदा।  
अहं प्रजापतिर्ब्रह्मा मत्परं नाधिगम्यते।  
मत्स्यरूपेण यूयं च मयाऽस्मान्मोक्षिता भयात् ॥  
मनुना च प्रजाः सर्वाः सदेवासुरमानुपाः।  
स्रष्टव्याः सर्वलोकाश्चयच्चेङ्गं यच्चा नेङ्गति ॥  
तपसा चापि तीव्रेण प्रतिभाऽस्य भविष्यति।  
मत्प्रसादात्प्रजासर्गे न च मोहं गमिष्यति।  
इत्युक्त्वा वचनं मत्स्यः क्षणेनादर्शनं गतः ॥  
स्रष्टुकामः प्रजाश्चापि मनुर्वैवस्वतः स्वयम्।  
प्रमूढोऽभूत्प्रजासर्गे तपस्तेपे महत्ततः ॥  
तपसा महता युक्तः सोऽथ स्रष्टुं प्रचक्रमे।  
सर्वाः प्रजा मनुः साक्षाद्यथावद्भरतर्षभ ॥  
इत्येतन्मात्स्यकं नाम पुराणं परिकीर्तितम्।  
आख्यानमिदमाख्यातं सर्वपापहरं मया ॥  
य इदं शृणुयान्नित्यं मनोश्चरितमादितः।  
स सुखी सर्वपूर्णार्थः सर्वलोकमियान्नरः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि नवत्यधिकशततमोऽध्यायः ॥190॥  

## टिप्पणयः

चीरिणीनदीविशेषः ॥  
अलिञ्जरे मणिकाख्यपात्रे ॥  
न समभवत्स्थूलत्वेन न ममावित्यर्थः ॥  
त्रसानां जङ्गमानाम्।  
इङ्गं चलनशीलं वृक्षादि।  
नेङ्गति पाषाणादि।  
कालोऽन्तः ॥  
वटारका रज्जुः ॥  
यथोक्तानि द्विजैः पुरा इति झ. पाठः ॥  
सच तांस्तारयन्नावा इति झ. पाठः ॥  

###### अरण्यपर्व \- अध्याय 191

### ॥  
श्रीः ॥  

## 3.191. अध्यायः 191

## विषयाः

मार्कण्डेयेन युधिष्ठिरादीन्प्रति कृतादियुगचतुष्टयधर्मकथनपूर्वकं प्रलयवर्णनम् ॥1॥  
तथा प्रलयजले परिप्लवता मार्कण्डेयेन वटशाखाशायिनः शिशुरूपस्य हरेरुदरान्तःप्रविश्य ब्रह्माण्डदर्शनपूर्वकं पुनर्वहिर्निर्गमनम् ॥2॥  

## पाठः



वैशम्पायन उवाच।  

ततः स पुनरेवाथ मार्कण्डेयं तपस्विनम्।  
पप्रच्छ विनयोपेतो धर्मराजो युधिष्ठिरः ॥  
नैके युगसहस्रान्तास्त्वया दृष्टा महामुने।  
न चापीह समः कश्चिदायुष्मान्दृश्यते तव ॥  
वर्जयित्वा महात्मानं ब्रह्माणं परमेष्ठिनम्।  
न तेऽस्ति सदृशः कश्चिदायुषा ब्रह्मसत्तम ॥  
अथाऽन्तरिक्षे लोकेऽस्मिन्देवदानववर्जिते।  
त्वमेव प्रलये विप्र ब्रह्माणमुपतिष्ठसे ॥  
प्रलये चापि निर्वृत्ते प्रबुद्धे च पितामहे।  
त्वमेकः सृज्यमानानि भूतानीह प्रपश्यसि ॥  
चतुर्विधानि विप्रर्षे यथावत्परमेष्ठिना।  
वायुभूता दिशः कृत्वा विक्षिप्यापस्ततस्ततः ॥  
त्वया लोकगुरुः साक्षात्सर्वलोकपितामहः।  
आराधितो द्विजश्रेष्ठ तत्परेण समाधिना ॥  
स्वप्रमाणमथो विप्र त्वया कृतमनेकशः।  
घोरेणाविश्य तपसा वेधसो निर्जितास्त्वया ॥  
नारायणाङ्कप्रख्यस्त्वं साम्परायेऽतिपठ्यसे ॥  
भगवाननेकशः कृत्वा त्वया विष्णोश्च विश्वकृत्।  
कर्णिकोद्धरणं दिव्यं ब्रह्मणः कामरूपिणः।  
रत्नालङ्कारयोगाभ्यां दृग्भ्यां दृष्टस्त्वया पुरा ॥  
तस्मात्तवान्तको मृत्युर्जरा वा देहनाशिनी।  
न त्वां विशति विप्रर्षे प्रसादात्परमेष्ठिनः ॥  
यदा नैव रविर्नाग्निर्न वायुर्न च चन्द्रमाः।  
नैवान्तरिक्षं नैवोर्वी शेषं भवति किञ्चन ॥  
तस्मिन्नेकार्णवे लोके नष्टे स्थावरजङ्गमे।  
नष्टे देवासुरगणे समुत्सन्नमहोरगे ॥  
शयानममितात्मानं पद्मे पद्मनिकेतनम्।  
त्वमेकः सर्वभूतेशं ब्रह्माणमुपतिष्ठसि ॥  
एतत्प्रत्यक्षतः सर्वं पूर्वं वृत्तं द्विजोत्तम।  
तस्मादिच्छाम्यहं श्रोतुं सर्वांहेत्वात्मिकां कथां ॥  
अनुभूतं हि बहुशस्त्वयैकेन द्विजोत्तम।  
न तेऽस्त्यविदितं किञ्चित्सर्वलोकेषु नित्यदा ॥  


मार्कण्डेय उवाच।  

हन्त ते कथयिष्यामि नमस्कृत्वा स्वयम्भुवे।  
पुरुषाय पुराणाय शाश्वतायाव्ययाय च।  
अव्यक्ताय सुसूक्ष्माय निर्गुणाय गुणात्मने ॥  
य एष पृथुदीर्घाक्षः पीतवासा जनार्दनः।  
एष कर्ता विकर्ता च भूतात्मा भूतकृत्प्रभुः ॥  
अचिन्त्यं महदाश्चर्यं पवित्रमिति चोच्यते।  
अनादिनिधनं भूतं विश्वमव्ययमक्षयम् ॥  
एष कर्ता न क्रियते कारणं चापि पौरुषे।  
को ह्येनं परुषं वेत्ति देवा अपि न तं पौरषे ॥  
सर्वमाश्चर्यमेवैतन्निर्वृत्तं राजसत्तम।  
आदितो मनुजव्याघ्र कृत्स्नस्य जगतः क्षये ॥  
चत्वार्याहुः सहस्राणि वर्षाणां तत्कृतं युगम्।  
तस्य तावच्छती सन्ध्या सन्ध्यांशश्च तथाविधः ॥  
वीणि वर्षसहस्राणि त्रेतायुगमिहोच्यते।  
तस्य तावच्छती सन्ध्या सन्ध्यांशश्च ततः परं ॥  
तथा वर्षसहस्रे द्वे द्वापरं परिमाणतः।  
तस्यापि द्विशती सन्ध्या सन्ध्यांशश्च तथाविधः ॥  
सहस्रमेकं वर्षाणां ततः कलियुगं स्मृतम्।  
तस्य वर्षशतं सन्ध्या सन्ध्यांशश्च ततः परम् ॥  
सन्ध्यासन्ध्यांशयोस्तुल्यं प्रमाणमुपधारय।  
क्षीणे कलियुगे चैव प्रवर्तति कृतं युगम् ॥  
एषा द्वादशसाहस्री युगाख्या परिकीर्तिता।  
एतत्सहस्रपर्यन्तमहो ब्राह्ममुदाहृतम् ॥  
विश्वं हि ब्रह्मभवने सर्वतः परिवर्तते।  
लोकानां मनुजवन्याघ्र प्रलयं तं विदुर्बुधाः ॥  
अल्पावशिष्टे तु तदा युगान्ते भरतर्षभ।  
सहस्रान्ते नराः सर्वे प्रायशोऽनृतवादिनः ॥  
यज्ञप्रतिनिधिः पार्थ दानप्रतिनिधिस्तथा।  
व्रतप्रतिनिधिश्चैव तस्मिन्काले प्रवर्तते ॥  
ब्राह्मणाः शूद्रकर्माणस्तथा शूद्रा धनार्जकाः।  
क्षत्रधर्मेण वाऽप्यत्र वर्तयन्ति युगक्षये ॥  
निवृत्तयज्ञस्वाध्याया दण्डाजिनविवर्जिताः।  
ब्राह्मणा सर्वभक्षाश्च भविष्यन्ति कलौ युगे ॥  
अजपा ब्राह्मणास्तात शूद्रा जपपरायणाः।  
विपरीते तदा लोके पूर्वरूपं क्षयस्य तत् ॥  
बहवो म्लेच्छराजानः पृथिव्यां मनुजाधिप।  
मृषानुशासिनः पापा मृषावादपरायणाः ॥  
आन्ध्राः शकाः पुलिन्दाश्च यवनाश्च नराधिपाः।  
काम्भोजा बाह्लिकाः शूरास्तथाऽऽभीरा नरोत्तमा ॥  
न तदा ब्राह्मणः कश्चित्स्वधर्ममुपजीवति।  
क्षत्रियाश्चापि वैश्याश्च विकर्मस्था नराधिप ॥  
अल्पायुषः स्वल्पबलाः स्वल्पवीर्यपराक्रमाः।  
अल्पसाराल्पदेहाश्च तथा सत्याल्पभाषिणः ॥  
बहुशून्या जनपदा मृगव्यालावृता दिशः।  
युगान्ते समनुप्राप्ते वृथा च ब्रह्मवादिनः ॥  
भोवादिनस्तथा शूद्रा ब्राह्मणाश्चार्यवादिनः।  
युगान्ते मनुजव्याघ्र भवन्ति बहुजन्तवः ॥  
न तथा घ्राणयुक्ताश्च सर्वगन्धा विशाम्पते।  
रसाश्च मनुजव्याघ्र न तथा स्वादुयोगिनः ॥  
बहुप्रजा ह्रस्वदेहा शीलाचारविवर्जिताः।  
मुखेभगाः स्त्रियो राजन्भविष्यन्ति युगक्षये ॥  
अट्टशूला जनपदाः शिवशूलाश्चतुष्पथाः।  
केशशूलाः स्त्रियो राजन्भविष्यन्ति युगक्षये ॥  
अल्पक्षीरास्तथा गावो भविष्यन्ति जनाधिप।  
अल्पपुष्पफलाश्चापि पादपा बहुवायसाः ॥  
ब्रह्मवध्यानुलिप्तानां तथा मिथ्याभिशंसिनाम्।  
नृपाणां पृथिवीपाल प्रतिगृह्णन्ति वै द्विजाः ॥  
लोभमोहपरीताश्च मिथ्याधर्मध्वजावृताः।  
भिक्षार्थं पृथिवीपाल चञ्चूर्यन्ते द्विजैर्दिशः ॥  
कराभारभयाद्भीता गृहस्थाः परिमोषकाः।  
मुनिच्छद्माकृतिच्छन्ना वाणिज्यमुपभुञ्जते ॥  
मित्या च नखरोमाणि धारयन्ति तदा द्विजाः।  
अर्थलोभान्नरव्याघ्र वृथा च ब्रह्मचारिणः ॥  
आश्रमेषु वृथाचार पारपा गुरुतल्पगाः।  
ऐहलौकिकमीहन्ते मांसशोणितवर्धनम् ॥  
`पारलौकिककार्येषु प्रमत्ता भृशनास्तिकाः'।  
बहुपाषण्डसङ्कीर्णाः परान्नगुणवादिनः।  
आश्रमा मनुजव्याघ्र न भवन्ति युगक्षये ॥  
यथर्तुवर्षी भगवान्न तथा पाकशासनः।  
न चापि सर्वभीजानि सम्यग्रोहन्ति भारत ॥  
फलं धर्मस्य राजेन्द्र सर्वत्र परिहीयते।  
हिंसाभिरामश्च जनस्तथा सम्पद्यतेऽशुचिः।  
अधर्मफलमत्यर्थं तदा भवति चानघ ॥  
तदा च पृथिवीपाल यो भवेद्धर्मसंयुतः।  
अल्पायुः स हि मन्तव्यो न हि धर्मोस्ति कश्चन ॥  
भूयिष्ठं कूटमानैश्च पण्यं विक्रीणते जनाः।  
वणिजश्च नरव्याघ्र बहुमाया भवन्त्युत ॥  
धर्मिष्ठाः परिहीयन्ते पापीयान्वर्धते जनः।  
धर्मस्य बलहानिः स्यादधर्मश्च बलायते ॥  
अल्पायुषो दरिद्राश्च धर्मिष्ठा मानवास्तथा।  
दीर्घायुषः समृद्धाश्च विधर्माणो युगक्षये ॥  
नगराणआं विहारेषु विधर्माणो युगक्षये।  
अधर्मिष्ठैरुपायैश् प्रजा व्यवहरन्त्युत ॥  
सञ्चयेन तथाऽल्पेन भवन्त्याढ्यमदान्विताः।  
धनं विश्वासतो न्यस्तं मिथो भूयिष्ठशो नराः ॥  
हर्तुं व्यवसिता राजन्पापाचारसमनविताः।  
नैतदस्तीति मनुजा वर्तन्ते निरपत्रपाः ॥  
पुरुषादानि सत्वानि पक्षिणोऽथ मृगास्तथा।  
नगराणां विहारेषु चैत्येष्वपि च शेरते ॥  
सप्तवर्षाष्टवर्षाश्च स्त्रियो गर्भधरा नृप।  
दशद्वादशवर्षाणां पुंसां पुत्रः प्रजायते ॥  
भवन्ति षोडशे वर्षे नराः पलितिनस्तथा।  
आयुःक्षयो मनुष्याणां क्षिप्रमेव प्रपद्यते ॥  
क्षीणायुषो महाराज तरुणा वृद्धशीलिनः।  
तरुणानां च यच्छीलं तद्वृद्धेषु प्रजायते ॥  
विपरीतास्तदा नार्यो वञ्चयित्वाऽर्हतः पतीन्।  
व्युच्चरन्त्यपि दुःशीला दासैः पशुभिरेव च ॥  
वीरपत्न्यस्तथा नार्यः संश्रयन्ति नरान्नृप।  
भर्तारमपि जीवन्तमन्यान्व्यभिचरन्त्युत ॥  
तस्मिन्युगसहस्रान्ते सम्प्राप्ते चायुषः क्षये।  
अनावृष्टिर्महाराज जायते बहुवार्षिकी ॥  
ततस्तान्यल्पसाराणि सत्वानि क्षुधितानि वै।  
प्रलयं यान्ति भूयिष्ठं पृथिव्यां पृथिवीपते ॥  
ततो दिनकरैर्दीप्तैः सप्तभिर्मनुजाधिप।  
पीयते सलिलं सर्वं समुद्रेषु सरित्सु च ॥  
यच्च रकाष्ठं तृणं चापि शुष्कं चार्द्रं च भारत।  
सर्वं तद्भस्मसाद्भूतं दृश्यते भरतर्षभ ॥  
ततः संवर्तको वह्निर्वायुना सह भारत।  
लोकमाविशते पूर्वमादित्यैरुपशोषितम् ॥  
ततः स पृथिवीं भित्त्वा प्रविश्य च रसातलम्।  
रदेवदानवयक्षाणां भयं जनयते महत् ॥  
निरदहन्नागलोकं च यच्च किञ्चित्क्षिताविह।  
अधस्तात्पृथिवीपाल सर्वं नाशयते क्षणात् ॥  
ततो योजनविंशानां सहस्राणि शतानि च।  
निर्दहत्यशिवो वायुः स च संवर्तकोऽनलः ॥  
सदेवासुरगन्धर्वं सयक्षोरगराक्षसम्।  
ततो दहति दीप्तः स सर्वमेव जगद्विभुः ॥  
ततो गजकुलप्रख्यास्तजिन्मालाविभूषिताः।  
उत्तिष्ठन्ति महामेघा नभस्यद्भुतदर्शनाः ॥  
केचिन्नीलोत्पलश्यामाः केचित्कुमुदसन्निभाः।  
केचित्किञ्जल्कसङ्काशाः केचित्पीताः पयोधराः ॥  
केचिद्धारिद्रसङ्काशाः कारण्डवनिभास्तथा।  
केचित्कमलपत्राभाः केचिद्धिङ्गुलसप्रभाः ॥  
केचित्पुरवराकाराः केचिद्गजकुलोपमाः।  
केचिदञ्जनसङ्काशाः केचिन्मकरसन्निभाः ॥  
विद्युन्मालापिनद्धाङ्गाः समुत्तिष्ठन्ति वै घनाः।  
घोररूपा महाराज घोरस्वननिनादिताः ॥  
ततो जलघराः सर्वं व्याप्नुवनति नभस्तलम्।  
`गर्जन्तः पृथिवीपाल पृथिवीधरसन्निभाः' ॥  
तैरियं पृथिवी सर्वा सपर्वतवनाकरा।  
आपूर्यते महाराज सलिलौघपरिप्लुता ॥  
ततस्ते जलदा घोरा राविणः पुरुषर्षभ।  
पर्वतान्प्लावयन्त्याशु चोदिताः परमेष्ठिना ॥  
वर्षमाणा महत्तोयं पूरयन्तो वसुन्धराम्।  
सुघोरमशिवं रौद्रं नाशयनति च पावकम् ॥  
ततो द्वादशवर्षाणि पयोदास्त उपप्लवे।  
धाराभिः पूरयन्तो वै चोद्यमाना महात्मना ॥  
ततः समुद्रः स्वां वेलामतिक्रामति भारत।  
पर्वताश्च विदीर्यन्ते मही चापि विदीर्यते ॥  
सर्वतः सहसा भ्रान्तास्ते पयोदा नभस्तलम्।  
संवेष्टयित्वा नश्यन्ति वायुवेगपराहताः ॥  
कततस्तं मारुतं घोरं स्वयम्भूर्मनुजाधिप।  
आदिः पद्मालयो देवः पीत्वा स्वपिति भारत ॥  
तस्मिन्नेकार्णवे घोरे नष्टे स्थावरजङ्गमे।  
नष्टे देवासुरगणए यक्षराक्षसवर्जिते ॥  
निर्मनुष्ये महीपाल निःश्वापदमहीरुहे।  
अनन्तरिक्षे लोकेऽस्मिन्भ्रमाम्येकोऽहमातुरः ॥  
एकार्णवे जले घोरे विचरन्पार्थिवोत्तम।  
अपश्यन्सर्वभूतानि वैक्लब्यमगमं ततः ॥  
ततः सुदीर्घं गत्वाऽहं प्लवमानो धराधिप।  
श्रान्तः क्वचिन्न शरणं लब्धवानस्म्यतन्द्रितः ॥  
ततः कदाचित्पश्यामि तस्मिन्सलिलसन्निघौ।  
न्यग्रोधं सुमहान्तं वै विशालं पृथिवीपते ॥  
शाखायां तस्य वृक्षस्य विस्तीर्णायां नराधिप।  
पर्यङ्के पृथिवीपाल दिव्यास्तरणसंस्तृते ॥  
उपविष्टं महाराज पद्मेन्दुसदृशाननम्।  
फुल्लपद्मविशालाक्षं बालं पश्यामि भारत ॥  
ततो मे पृतिवीपाल विस्मयः सुमहाभूत्।  
कथं त्वयं शिशुः शेते लोके नाशमुपागते ॥  
तपसा चिन्तयंश्चापि तं शिशुं नोपलक्षये।  
भूतं भव्यं भविष्यं च जानन्नपि नराधिप ॥  
अतसीपुष्पवर्णाभः श्रीवत्सकृतभूषणः।  
साक्षाल्लक्ष्म्या इवावास स तदा प्रतिभाति मे ॥  
ततो मामब्रवीद्बालः स पद्मनिभलोचनः।  
श्रीवत्सधारी द्युतिमान्वाक्यं श्रुतिसुखावहम् ॥  
जानामि त्वां परिश्रान्तं तात विश्रामकाङ्क्षिणम्।  
मार्कण्डेय महासत्वं यावदिच्छसि भार्गव ॥  
अभ्यन्तरं शरीरं मे प्रविश्य मुनिसत्तम।  
आस्खेह विहितो वासः प्रसादस्ते कृतो मया ॥  
ततो बालेन तेनैव मुक्तस्यासीत्तदा मम।  
निर्वेदो जीविते दीर्घे मनुष्यत्वे च भारत ॥  
ततो बालेन तेनास्यं सहसा विवृतं कृतम्।  
तस्याहमवशो वक्रे दैवयोगात्प्रवेशितः ॥  
ततः प्रविष्टस्तत्कुक्षिं सहसा मनुजाधिप।  
सराष्ट्रनगराकीर्णां कृत्स्नां पश्यामि मेदिनीम् ॥  
गङ्गां शतद्रुं सीतां च यमुनामथ कौशिकीम्।  
चर्मण्वतींवेत्रवतीं चन्द्रभागां सरस्वतीम् ॥  
सिन्धुं चैव विपाशां च नदीं गोदावरीमपि।  
वस्वोकसारां नलिनीं नर्मदां चैव भारत ॥  
नदीं ताम्रां च वेणां च पुण्यतोयां शुभावहाम्।  
सुवेणां कृष्णवेणां च इरामां च महानदीम् ॥  
वितस्तां च महाराज कावेरीं च महानदीम्।  
`तुङ्गभद्रां कृष्णवेणीं कमलां च महानदीम्'।  
शोणं च पुरुषव्याघ्र विशल्यां किम्पुनामपि ॥  
एताश्चान्याश्च नद्योऽहं पृथिव्यां या नरोत्तम।  
परिक्रामन्प्रपश्यामि तस्य कुक्षौ महात्मनः ॥  
ततः समुद्रं पश्मामि यादोगणनिषेवितम्।  
रत्नाकरममित्रघ्न पयसोनिधिमुत्तमम् ॥  
ततः पश्यामि गगनं चन्द्रसूर्यविराजितम्।  
जाज्वल्यमानं तेजोभिः पावकार्कसमप्रभम् ॥  
पश्यामि च महीं राजन्काननैरुपशोभिताम्।  
`सपर्वतवनद्वीपां निम्नगाशतसङ्कुलाम् ॥  
यजन्ते हि ततो राजन्ब्राह्मणा बहुभिर्मखैः।  
क्षत्रियाश् प्रवर्तन्ते सर्ववर्णानुरञ्जनैः ॥  
वैश्याः कृषिं यथान्यायं कारयन्ति नराधिप।  
शुश्रूषायां च निरता द्विजानां वृषलास्तथा ॥  
ततः परिपतन्राजंस्तस्य कुक्षौ महात्मनः।  
हिमवन्तं च पश्यामि हेमकूटं च पर्वतम् ॥  
निषधं चापि पश्यामि श्वेतं च रजतान्वितम्।  
पश्यामि च महीपाल पर्वतं गन्धमादनम् ॥  
मन्दरं मनुजव्याघ्र नीलं चापि महागिरिम्।  
पश्यामि च महाराज मेरु कनकपर्वतम् ॥  
महेन्द्रं चैव पश्यामि विन्ध्यं च गिरिमुत्तमम्।  
मलयं चापि पश्यामि पारियात्रं च पर्वतम् ॥  
एते चान्ये च बहवो यावन्तः पृथिवीधराः।  
तस्योदरे मया दृष्टाः सर्वे रत्नविभूषिताः ॥  
सिंहान्व्याघ्रान्वराहांश्च पश्यामि मनुजाधिप।  
पृथिव्यां यानि चान्यानि सत्त्वानि जगतीपते।  
तानि सर्वाण्यहं तत्र पश्यन्पर्यचरं तदा ॥  
कुक्षौ तस् नरव्याघ्र प्रविष्टः सञ्चरन्दिशः।  
शक्रादींश्चापि पश्यामि कृत्स्नान्देवगणानहम् ॥  
साध्यान्रुद्रांस्तथाऽऽदित्यान्गुह्यकान्पितरस्तथा।  
सर्पान्नागान्सुपर्णांश्च वसूनप्यश्विनावपि ॥  
गन्धर्वाप्सरसो यक्षानृषींश्चैव महीपते।  
दैत्यदानवसङ्घांश्च नागांश्च मनुजाधिप ॥  
सिंहिकातनयांश्चापि ये चान्ये सुरशत्रवः।  
यच्च किञ्चिन्मया लोके दृष्टं स्थावरजङ्गमम् ॥  
सर्वं पश्याम्यहं राजंस्तस्य कुक्षौ महात्मनः।  
त्वरमाणः फलाहारः कृत्स्नं जगदिदं विभो ॥  
अन्तःशरीरे तस्याहं वर्षाणामधिकं शतम्।  
-191-b124 न च पश्यामि यस्याहं देहस्यान्तं कदाचन ॥  
सततं धावमानश्च चिन्तयानो विशाम्पते।  
`भ्रमंस्तत्र महीपाल यदा वर्षगणान्बहून्'।  
आसादयामि नैवान्तं तस्य राजन्महात्मनः ॥  
ततस्तमेव शरणं गतोस्मि विधिवत्तदा।  
वरेण्यं वरदं देवं मनसा कर्मणैव च ॥  
ततोऽहं सहसा राजन्वायुवेगेन निःसृतः।  
महात्मनो मुखात्तस्य विवृतात्पुरुषोत्तम ॥  
ततस्तस्यैव शाखायां न्यग्रोधस्य विशाम्पते।  
आस्ते मनुजशार्दूल कृत्स्नमादाय वै जगत् ॥  
ते नैव बालवेषेण श्रीवत्सकृतलक्षणम्।  
आसीनं तं नरव्याघ्र पश्याम्यमिततेजसम् ॥  
ततो मामब्रवीद्बालः स प्रीतः प्रहसन्निव।  
श्रीवत्सधारी द्युतिमान्पीतवासा महाद्युतिः ॥  
अपीदानीं शरीरेऽस्मिन्मामके मुनिसत्तम।  
उषितस्त्वं परिश्रान्तो मार्कण्डेय ब्रवीहि मे ॥  
मुहूर्तादथ मे दृष्टिः प्रादुर्भूता पुनर्नवा।  
मायानिर्मुक्तमात्मनमपश्यं लब्धचेतसम् ॥  
तस्य ताम्रतलौ तात चरणौ सुप्रतिष्ठितौ।  
सुजातौ मृदुरक्ताभिरङ्गुलीभिर्विराजितौ ॥  
प्रयत्नेन मया मूर्ध्ना गृहीत्वा ह्यभिवनदितौ।  
दृष्ट्वाऽपरिमितं तस् प्रभावममितौजसः ॥  
विनयेनाञ्जलिं कृत्वाप्रयत्नेनोपगम्य ह।  
दृष्टो मया स भूतात्मा देवः कमललोचनः ॥  
तमहं प्राञ्जलिर्भूत्वा नमस्कृत्येदमब्रवम्।  
ज्ञातुमिच्छामि देव त्वां मायां चैतां तवोत्तमाम् ॥  
आस्येनानुप्रविष्टोऽहं शरीरे भगवंस्तव।  
दृष्टवानखिलाँल्लोकान्समस्तान्जठरे हि ते ॥  
तव देव शरीरस्था देवदानवराक्षसाः।  
यक्षगन्धर्वनागाश्च जगत्स्थावरजङ्गमम् ॥  
त्वत्प्रसादाच्च मे देव स्मृतिर्न परिहीयते।  
द्रुतमन्तःशरीरे ते सततं परिवर्तिनः ॥  
निर्गतोऽहमकामस्तु इच्छया ते महाप्रभो।  
यतिष्ये पुण्डरीकाक्ष ज्ञातुं त्वाऽहमनिन्दितं ॥  
इह भूत्वा शिशुः साक्षात्किं भवानवतिष्ठते।  
पीत्वा जगदिदं सर्वमेतदाख्यातुमर्हसि ॥  
किमर्थं च जगत्सर्वं शरीरस्थं तवानघ।  
कियन्तं च त्वया कालमिह स्थेयमरिन्दम ॥  
एतदिच्छामि देवेश श्रोतुं ब्राह्मणकाम्यया।  
त्वत्तः कमलपत्राक्षं विस्तरेण यथातथम्।  
महद्ध्येतदचिन्त्यं च यदहं दृष्टवान्प्रभो ॥  
इत्युक्तः स मया श्रीमान्देवदेवो महाद्युतिः।  
सान्त्वयन्मामिदं वाक्यमुवाच वदतांवरः ॥  
इति श्रीमन्महाभारते अरण्यपर्वणि मर्कण्डेयसमास्यापर्वणि एकनवत्यधिकशततमोऽध्यायः ॥191॥  

## टिप्पणयः

अनन्तरिक्षे लोके इति झ. पाठः ॥  
चतुर्विधानि जरायुजाण्डजस्वेदजोद्भिज्जानि ॥  
नारायणास्य अङ्कः स्थानं समीपं वा।  
तत्र प्रख्यः प्रख्यातः भगवद्भक्तेषूत्तमः।  
साम्पराये परलोके अतिपठ्यसे अत्यन्तं स्तूयसे।  
लोकैरिति शेषः ॥  
विष्णोर्ब्रह्मणः उपलब्धिस्थानत्वेन सम्बन्धिकर्णिकोद्धरणं कृत्वा योगकलया हृदयपुण्डरीकमुद्घाट्येत्यर्थः।  
रत्वया दृग्भ्यां भगवाननेकशोऽनेकवरि दृष्ट इत्यन्वयः।  
रत्नानि तत्तज्जात्युत्कृष्टवस्तूनि तेषां अलकारो निवारणक्रिया।  
परं वैराग्यमिति यावत्।  
योगः अभियोगोऽभ्यासः।  
वैराग्याभ्यासाभ्यामित्यर्थः ॥  
तव त्वां न विशतीत्यपकृष्यते ॥  
शेषं अवशिष्टम्।  
पञ्चमहाभूतप्रलये सतीत्यर्थः ॥  
एतत्सर्वं त्वया दृष्टमिति शेषः ॥  
स्वयम्भुवे अजन्मने।  
पुरुषाय पूर्णाय।  
पुराणाय नित्यैकरूपाय।  
शाश्वताय अनादये।  
अव्ययाय नित्याय ॥  
यद्येष पुरुषो वेद चेदा अपि इति झ. पाठः ॥  
तावच्छती चतुःशती।  
सन्ध्या पूर्वस्मिन् युगे उत्तरयुगधर्माणामुपसर्जनतया सङ्क्रमः।  
सन्ध्यांशस्तूत्तरस्मिन् पूर्वयुगधर्माणाम्।  
तथाविध उत्तरप्रकारस्त्रिशतीमितोयमेव पूर्वयुगापेक्षया सन्ध्यांश उत्तरयुगापेक्षया सन्ध्येति चोच्यते।  
तथाच कृतत्रेतयोः सन्ध्यासन्ध्यांशौ सप्तशती।  
त्रेताद्वापरयोः पञ्चशती।  
द्वापारकल्योस्त्रिशती।  
कलिकृतयोस्तु पञ्चशतीति विज्ञेयम्।  
एवं च कृतस्यादौ चतुःशती कल्यपेक्षया सन्ध्यांशोपि कृतापेक्षया सन्ध्या।  
एवं सर्वत्र।  
तेन सन्ध्यासन्ध्यांशयोस्तुल्यं प्रमाणं भवति ॥  
तथा शूद्रधनार्जकाः इतिथ. पाठः ॥  
सत्येऽल्पं सत्याल्पम्।  
सत्यवादोऽत्यन्तमल्प इत्यर्तः ॥  
वृथा अनुभवाभावात् ॥  
मुखेभगाः प्रथमं मुखेनैव भगकार्यं कृत्वा पुरुषस् काममुद्दीपयन्त्यः।  
अत्यन्तं रतार्तत्वात् ॥  
अट्टमन्नं शिवो वेदो ब्राह्मणाश्च चतुष्पथाः।  
केशो भगं समाख्यातं शूलं तद्विक्रयं विदुरिति पूर्वेषां व्याख्यासङ्क्षेपः ॥  
मिथ्याधर्मः कपटधर्मः सएव ध्वजइव ख्यात्यर्थं ज्ञाप्यो येषां ते तथा चञ्चूर्यन्ते पीड्यन्ते।  
दिशः दिक्स्थाः जनाः ॥  
पानपाः मद्यपाः ॥  
नगराणां नगरस्थानाम् ॥  
आढ्योहमिति मदः आढ्यमदः ॥  
पुरुषादानि वृकव्याघ्रादीनि चैत्येष देवतास्थानेषु ॥  
अर्हतः योग्यान् ॥  
ततस्तं सलिलं घोरं इति क. ध. पाठः ॥  

###### अरण्यपर्व \- अध्याय 192

### ॥  
श्रीः ॥  

## 3.192. अध्यायः 192

## विषयाः

हरिणा मार्कण्डेयम्प्रित स्वमाहात्म्यकथनपूर्वकमन्तर्धानम् ॥1॥  
मार्कण्डेयेन युधिष्ठिरादीन्प्रति कृष्णस्य सर्वोत्तमत्वप्रतिपादनेन तम्प्रति शरणागमनचोदना ॥2॥  
कृष्णेन तेषां समाश्वासनम् ॥3॥  

## पाठः



देव उवाच।  

कामं देवाऽपि मां विप्र न हि जानन्ति तत्त्वतः।  
त्वत्प्रीत्या तु प्रवक्ष्यामि यथेदं विमृजाम्यहम् ॥  
पितृभक्तोसि विप्रर्षे मां चैव शरणं गतः।  
ततो दृष्टोस्मि ते साक्षाद्ब्रह्यचर्यं च ते महत् ॥  
आपो नारा इति प्रोक्तास्तासां नाम कृतं मया।  
तेन नारायणप्युक्तो मम तत्त्वयनं सदा ॥  
अहन्नारायणो नाम प्रभवः शाश्वतोऽव्ययः।  
विधाता सर्वभूतानां संहर्ता च द्विजोत्तम् ॥  
अहं विष्णुरहं ब्रह्मा शक्रश्चाहं सुराधिपः।  
अहं वैश्रवणो राजा यमः प्रेताधिपस्तथा ॥  
अहं शिवश्च सोमश्च कश्यपोऽथ प्रजापतिः।  
अहं धाता विधाता च यज्ञश्चाहं द्विजोत्तम ॥  
अग्निरास्यं क्षिति पादौ चन्द्रादित्यौ च लोचने।  
द्यौर्मूर्धा मे दिशः श्रोत्रे तथाऽऽपः स्वेदसम्भवाः।  
सकलं च नभः कायो वायुर्मनसि मे स्थितः ॥  
मया क्रतुशतैरिष्टं बहुभिस्त्वाप्तदक्षिणैः।  
यजन्ते वेदविदुषो मां देवसदने स्थितम् ॥  
पृथिव्यां क्षत्रियेन्द्राश् पार्तिवाः स्वर्गकाङ्क्षिणः।  
यजन्ते मां तथा वैश्याः स्वर्गलोकजिगीषया ॥  
चतुःसमुद्रपर्यन्तां मेरुमन्दरभूषणाम्।  
शेषो भूत्वाऽहमेवैतां धारयामि वसुन्धराम् ॥  
वाराहं रूपमास्थाय मयेयं जगती पुरा।  
मज्जमाना जले विप्र वीर्येणासीत्समुद्धृता ॥  
अग्निश्च बडबावक्रे भूत्वाऽहं द्विजसत्तम।  
पिबाम्यापः सदा विद्वंस्ताश्चैव विसृजाम्यहम् ॥  
ब्रह्म वक्रं भुजौ क्षत्रमूरू मे संस्थिता विशः।  
पादौ शूद्रा भवन्तीमे विक्रमेण क्रमेण च ॥  
ऋग्वेदः सामवेदश्च यजुर्वेदोऽप्यथर्वणः।  
मत्तः प्रादुर्भवन्त्येते मामेव प्रविशन्ति च ॥  
यतयः शान्तिपरमा यतात्मानो मुमुक्षवः।  
कामक्रोधद्वेषमुक्ता निःसञ्ज्ञा वीतकल्मषाः ॥  
सत्वस्था निरहङ्कारा नित्यमध्यात्मकोविदाः।  
मामेव सततं विप्राश्चिन्तयन्त उपासते ॥  
अहं संवर्तको वह्निरहं संवर्तको यमः।  
अहं संवर्तकः सूर्यस्त्वहं संवर्तकोऽनिलः ॥  
तारारूपाणि दृश्यन्ते यान्येतानि नभस्तले।  
मम रूपाण्यथैतानि विद्धि त्वं द्विजसत्तम ॥  
रत्नाकराः समुद्राश्च सर्व एव चतुर्दिशः।  
वसनं शयनं चैव विलयं चैव विद्धि मे ॥  
मयैव सुविभक्तास्ते देवकार्यार्थसिद्धये।  
कामं क्रोधं च हर्षं च भयं मोहं तथैव च।  
ममैव विद्धि रोमाणि सर्वाण्येतानि सत्तम ॥  
प्राप्नुवन्ति नरा विप्र यत्कृत्वा कर्म शोभनम्।  
सत्यं दानं तपश्चोग्रमहिंसा चैव जन्तुषु ॥  
मद्विधानेन विहिता मम देहविहारिणः।  
मयाऽभिभूतविज्ञाना विचेष्टन्ते न कामतः ॥  
सम्यग्वेदमधीयाना यजन्ते विविधैर्मखैः।  
शान्तात्मानो जितक्रोधाः प्राप्नुवन्ति द्विजातयः ॥  
---न शक्यो यो विद्वन्नरैर्दुष्कृतकर्मभिः।  
---भाभिभूतैः कृपणैरनार्यैरकृतात्मभिः ॥  
तस्मान्महाफलंविद्धि पदं सुकृतकर्मणः।  
सुदुष्प्रापं विमूढानां मार्गं योगैर्निषेवितम् ॥  
यदा यदा च धर्मस्य ग्लानिर्भवति सत्तम।  
अभ्युत्थानमधर्मस्य तदाऽऽत्मानं सृजाम्यहम् ॥  
दैत्या हिंसानुरक्ताश्च अवध्याः सुरसत्तमैः।  
राक्षसाश्चापि लोकेऽस्मिन्यदोत्पत्स्यन्ति दारुणाः ॥  
तदाऽहंसम्प्रसूयामि गृहेषु शुभकर्मणाम्।  
प्रविष्टो मानुषं देहं सर्वं प्रशमयाम्यहम् ॥  
सृष्ट्वा देवमनुष्यांस्तु गन्धर्वोरगराक्षसान्।  
स्थावराणि च भूतानि संहराम्यात्ममायया ॥  
कर्मकाले पुनर्देहमनुचिन्त्य सृजाम्यहम्।  
आविश्य मानषं देहं मर्यादाबन्धकारणात् ॥  
श्वेतः कृतयुगे वर्णः पीतस्त्रेतायुगे मम।  
श्यामो द्वापरमासाद्य कृष्णः कलियुगे तथा ॥  
त्रयो भागा ह्यधर्मस् तस्मिन्काले भवनति च।  
`यदा भवति मे वर्णः कृष्णो वै द्विजसत्तम्' ॥  
अन्तकाले च सम्प्राप्ते कालो भूत्वाऽतिदारुणः।  
त्रैलोक्यं नाशयाम्येकः कृत्स्नं स्थावरजङ्गमम् ॥  
अहं त्रिवर्त्मा विश्वात्मा सर्वलोकसुखावहः।  
अजितः सर्वगोऽनन्तो हृषीकेश उरुक्रमः।  
कालचक्रं नयाम्येको ब्रह्मन्नहमरूपकम् ॥  
शमनं सर्वभूतानां सर्वकालकृतोद्यमम्।  
एवं प्रणिहितः सम्यङ्मायया मुनिसत्तम।  
सर्वभूतेषु विप्रेन्द्र न च मां वेत्ति कश्चन ॥  
सर्वलोके च मां भक्ताः पूजयन्ति च सर्वशः ॥  
यच्च किञ्चित्त्वया प्राप्तं मयि क्लेशात्मकं द्विज।  
सुखोदयाय तत्सर्वं श्रेयसे च तवानघ ॥  
यच्च किञ्चित्त्वया लोके दृष्टं स्थावरजङ्गमम्।  
विहित सर्वथैवासौ ममात्मा भूतभावनः ॥  
अर्धं मम शरीरस्य सर्वलोकपितामहः।  
अहं नारायणो नाम शङ्खचक्रगदाधरः ॥  
यावद्युगानां विप्रर्षे सहस्रपरिवर्तनम्।  
तावत्स्वपिमि विश्वात्मा सर्वलोकपितामहः ॥  
एवं सर्वमहं कालमिहासे मुनिसत्तम।  
अशिशुः शिशुरूपेण यावद्ब्रह्मा न बुध्यते ॥  
मया च दत्तो विप्राग्र्य वरस्ते ब्रह्मरूपिणा।  
असकृत्परितष्टेन विप्रर्षिगणपूजित ॥  
सर्वमेकार्णवं दृष्ट्वा नष्टं स्थावरजङ्गमम्।  
विक्लबोसि मया ज्ञातस्ततस्ते दर्शितं जगत् ॥  
अभ्यन्तरं शरीरस्य प्रविष्टोसि यदा मम।  
दृष्ट्वा लोकं समस्तं च विस्मितो नावबुध्यसे ॥  
ततोसि वक्राद्विप्रर्षे द्रुतं निःसारितो मया।  
आख्यातस्ते मया चात्मा दुर्ज्ञे योपि सुरासुरैः ॥  
यावत्स भगवान्ब्रह्मा न बुध्येत महातपाः।  
तावत्त्वमिह विप्रर्षे विस्रब्धश्चर वै सुखम् ॥  
ततो विबुद्धे तस्मिंस्तु सर्वलोकपितामहे।  
एकीभूतः प्रवेक्ष्यामि शरीराणि द्विजोत्तम ॥  
आकाशं पृथिवीं ज्योतिर्वायुं सलिलमेव च।  
लोके यच्च भवेच्छेषमिह स्थावरजङ्गमम् ॥  


मार्कण्डेय उवाच।  

इत्युक्त्वान्तर्हितस्तात स देवः परमाद्भुतः।  
प्रजाश्चेमाः प्रपश्यामि विचित्रा विविधाः कृताः ॥  
एवं दृष्टं मया राजंस्तस्मिन्प्राप्ते युगक्षये।  
आश्चर्यं भरतश्रेष्ठ सर्वधर्मभृतांवरः ॥  
यः स देवो मया दृष्टः पुरा पद्मायतेक्षणः।  
स एष पुरुषव्याघ्र सम्बन्धी ते जनार्दनः ॥  
अस्यैव वरदानाद्धि स्मृतिर्न प्रजहाति माम्।  
दीर्गमायुश्च कौन्तेय स्वच्छन्दमरणं मम ॥  
स एष कृष्णो वार्ष्णेय पुराणपुरुषो विभुः।  
आस्ते हरिरचिन्त्यात्मा क्रीडन्निव महाभुजः ॥  
एष धाता विधाता च संहर्ता चैव शाश्वतः।  
श्रीवत्सवक्षा गोविन्दः प्रजापतिपतिः प्रभुः ॥  
दृष्ट्वेमं वृष्णिप्रवरं स्मृतिर्मामियमागता।  
आदिदेवमयं जिष्णुं पुरुषं पीतवाससम् ॥  
सर्वेषामेव भूतानां पिता माता च माधवः।  
गच्छध्वमेनं शरणं शरण्यं कौरवर्षभाः ॥  


वैशम्पायन उवाच।  

एवमुक्तास्च ते पार्ता यमौ च पुरुषर्षभौ।  
द्रौपद्या सहिताः सर्वे नमश्चक्रुर्जनार्दनम् ॥  
स चैतान्पुरुषव्याघ्र साम्ना परमवल्गुना।  
सान्त्वयामास मानार्हो मन्यमानो यथाविधि ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि द्विनवत्यधिकशततमोऽध्यायः ॥192॥  

## टिप्पणयः

ते त्वया ॥  
रक्तो द्वापरमासाद्य इति. झ. पाठः ॥  
एकीभूतो हि स्रक्ष्यामि इति झ. पाठः ॥  

###### अरण्यपर्व \- अध्याय 193

### ॥  
श्रीः ॥  

## 3.193. अध्यायः 193

## विषयाः

मार्कण्डेयेन युधिष्ठिरम्प्रतिकलौ भविष्यल्लोकवृत्तान्तकथनम् ॥1॥  
कलियगान्ते कल्कित्वेनावतरिष्यता हरिणा दुष्टजनसंहारः ॥2॥  

## पाठः



वैशम्पायन उवाच।  

युधिष्ठिरस्तु कौन्तेयो मार्कण्डेयं महामुनिम्।  
पुन\- पप्रच्छ सामात्यो भविष्यां जगतो गतिम् ॥  


युधिष्ठिर उवाच।  

आश्चर्यभूतं भवतः श्रुतं नो वदतांवर।  
मुने भार्गव यद्वृत्तं युगादौ प्रभवाप्ययौ ॥  
अस्मिन्कलियुगे त्वस्ति पुनः कौतूहलं मम।  
समाकुलेषु धर्मेषु किन्नु शेषं भविष्यति ॥  
किंवीर्या मानवास्तत्रकिमाहारविहारिणः।  
किमायुषः किंवसना भविष्यन्ति युगक्षये ॥  
कां च काष्ठां समासाद्य पुनः सम्पत्स्यते कृतम्।  
विस्तरेण मुने ब्रूहि विचित्राणीह भाषसे ॥  
इत्युक्तः स मुनिश्रेष्ठः पुनरेवाभ्यभाषत।  
रमयन्वृष्णिशार्दूलं पाण्डवांस्च महानृषिः ॥  
शृणु राजन्मया दृष्टं यत्पुरा श्रुतमेव च।  
अनुभूतं च राजेनद्रदेवदेवप्रसादजम् ॥  
भविष्यं सर्वलोकस्य वृत्तान्तं भरतर्षभ।  
कलुषं कालमासाद्य कथ्यमानं निबोध मे ॥  
कृते चतुष्पात्सकलो निर्व्याजोप्राधिवर्जितः।  
वृषः प्रतिष्ठितो धर्मो मनुष्ये भरतर्षभ ॥  
अधर्मपादविद्धस्तु त्रिभिरंशैः प्रतिष्ठितः।  
त्रेतायां द्वापरेऽर्धेन व्यामिश्रो धर्म उच्यते ॥  
त्रिभिरंशैरधर्मस्तु लोकानाक्रम्य तिष्ठति।  
तामसं युगमासाद्य तदा भरतसत्तम ॥  
चतुर्थांशेन धर्मस्तु मनुष्यानुपतिष्ठति।  
आयुर्वीर्यं मनो बुद्धिर्बलं तेजश्च पाण्डव ॥  
मनुष्याणआमनुयुगं ह्रप्तन्तीति निबोध मे।  
ब्राह्मणाः क्षत्रिया वैश्याः शूद्राश्चैव युधिष्ठिर ॥  
व्याजैर्धर्मं चरिष्यन्ति धर्मवैतंसिका नराः।  
सत्यं सङ्क्षेप्स्यते लोके नरैः पण्डितमानिभिः ॥  
सत्यहान्या ततस्तेषामायुरल्पं भविष्यति।  
आयुषः प्रक्षयाद्विद्यां न शक्ष्यन्त्युपशिक्षितुम् ॥  
विद्याहीनानविज्ञानाल्लोभोप्यभिभविष्यति।  
लोभमोहपरा मूढाः कामासक्ताश् मानवाः ॥  
वैरबद्धा भविष्यन्ति परस्परवधैषिणः।  
ब्राह्मणाः क्षत्रिया वैश्याः सङ्कीर्यन्ते परस्परम् ॥  
शूद्रतुल्या भविष्यन्ति तपःसत्यविवर्जिताः।  
अन्त्या मध्या भविष्यन्ति मध्याश्चान्त्या न संशयः ॥  
ईदृशो भविता लोको युगान्ते पर्युपस्थिते।  
वस्त्राणां प्रवरा शाणी धान्यानां कोरदूपकः ॥  
भार्यामित्राश्च पुरुषा भविष्यन्ति युगक्षये।  
मत्स्यामिषेण जीवन्तो दुहन्तश्चाप्यजैडकम् ॥  
गोषु नष्टासु पुरुषा येऽपि नित्यं धृतव्रताः।  
तेऽपिलोभसमायुक्ता भविष्यन्ति युगक्षये ॥  
अन्योन्यं परिमुष्णन्तो हिंसयन्तश्च मानवाः।  
अजपा नास्तिकाः स्तेना भविष्यन्ति युगक्षये ॥  
सरित्तीरेषु कुद्दालैर्वापयिष्यनति चौपधीः।  
ताश्चाप्यल्पफलास्तेषां भविष्यन्ति युगक्षये ॥  
श्राद्धे दैवे च पुरुषा येऽपि नित्यं धृव्रताः।  
तेऽपिलोभसमायुक्ता भोक्ष्यन्तीह परस्परम् ॥  
पिता पुत्रस् भोक्ता च पितुः पुत्रस्तथैव च।  
अतिक्रान्तानि भोज्यानि भविष्यन्ति युगक्षये ॥  
न व्रतानि चरिष्यन्ति ब्राह्मणा वेदनिन्दकाः।  
न यक्ष्यन्ति न होष्यन्ति हेतुवादविमोहिताः।  
निम्नेष्वीहां करिष्यनति हेतुवादविमोहिताः ॥  
निम्ने कृषिं करिष्यन्ति योक्ष्यन्ति धुरि धेनुक्राः।  
एकहायनवत्सांश्च वाहयिष्यन्ति मानवाः ॥  
पुत्रः पितृवधं कृत्वा पिता पुत्रवधं तथा।  
`स्त्रियोऽपि पतिपुत्रादीन्वधिष्यनति युगक्षये'।  
निरुद्वेगो बृहद्बादी न निन्दामुपलप्स्यते ॥  
म्लेच्छभूतं जगत्सर्वं निष्क्रियं दानवर्जितम्।  
भविष्यति निरानन्दमनुत्सवमथो तथा ॥  
प्रायशः कृपणानां हि तथा बन्धुमतामपि।  
विधवानां च वित्तानि हरिष्यन्तीह मानवाः ॥  
स्वल्पवीर्यबलाः स्वाधा लोभमोहपरायणाः।  
तत्कथादानसन्तुष्ट शिष्टानामपि बान्धवाः ॥  
परिग्रहङ्करिष्यति मायाचारपरिग्रहाः।  
सङ्घातयन्तः तय राजानः पापबुद्धयः ॥  
परस्परवधोयुक्ता मूर्खाः पण्डितमानिनः।  
भविष्यन्ति युगस्यान्ते क्षत्रिया लोककण्टकाः ॥  
अरक्षितारो लुब्धाश् मानाहङ्कारदर्पिताः।  
केवलं दण्डरुचयो भविष्यन्ति युगक्षये ॥  
आक्रम्याक्रम्य साधूनां दारांश्चापि धनानि च।  
भोक्ष्यन्ते निरनुक्रोसा रुदतामपि भारत ॥  
न कन्यां याचे कश्चिन्नापि कन्या प्रदीयते।  
स्वयङ्ग्रहा भविष्यन्ति युगान्ते समुपस्थिते ॥  
राजानश्चाप्यसन्तुष्टाः परार्तान्मूढचेतसः।  
सर्वोपायैर्हरिष्यन्ति युगान्ते पर्युपस्थिते ॥  
म्लेच्छीभूतं जगत्सर्वं भविष्यति न संशयः।  
हस्तो हस्तं परिमुषेद्युगान्ते समुपस्थिते ॥  
सत्यं सङ्क्षिप्यते लोके नरैः पण्डितमानिभिः।  
स्थविरा बालमतयो बालाः स्थविरबुद्धयः ॥  
भीरुस्था शूरमानी शूरा भीरुविषादिनः।  
न विश्वसन्ति चान्योन्यं युगान्ते पर्युपस्थिते ॥  
नैकभार्यं जगत्सर्वं लोभमोहव्यवस्थितम्।  
अधर्मो वर्धते तत्र न तु धर्मः प्रवर्तते ॥  
ब्राह्मणाः क्षत्रिया वैश्या नशिष्यन्ति जनाधिप।  
एकवर्णस्तदा लोको भविष्यति युगक्षये ॥  
न क्षंस्यति पिता पुत्रं पुत्रश्च पितरं तथा।  
बार्याश्च पतिशुश्रूषां न करिष्यन्ति सङ्क्षये ॥  
ये यवान्ना जनपदा गोधूमान्नास्तथैव च।  
तान्देशान्संश्रयिष्यन्ति युगान्ते पर्युपस्थिते ॥  
स्वैराहाराश्च पुरुषा योपितश्च विशाम्पते।  
अन्योन्यं न सहिष्यन्ति युगान्ते पर्युपस्थिते ॥  
म्लेच्छभूतं जगत्सर्वं भविष्यति युधिष्ठिर।  
श्राद्धे न देवान्न पितॄस्तर्पयिष्यन्ति मानवाः ॥  
न कश्चित्कस्यचिच्छ्रोता न कश्चित्कस्यचिद्गुरुः।  
तमोग्रस्तस्तदा लोको भविष्यति जनाधिप ॥  
परमायुश्च भविता तदा वर्षाणि षोडश।  
ततः प्राणान्विमोक्ष्यन्ति युगान्ते समुपस्थिते ॥  
पञ्चमे वाऽथ षष्ठे वा वर्षे कन्या प्रसूयते।  
सप्तवर्षाष्टवर्षाश्च प्रजास्यन्ति नरास्तदा ॥  
पत्यौ स्त्री तु तदा राजन्पुरुषो वा स्त्रियं प्रति।  
युगान्ते राजशार्दूल न तोषमुपयास्यति ॥  
अल्पद्रव्या वृथालिङ्गा हिंसा च प्रभविष्यति।  
न कश्चित्कस्यचिद्दाता भविष्यति युगक्षये ॥  
अट्टशूला जनपदाः शिवशूलाश्चतुष्पथाः।  
केशशूलाः स्त्रियश्चापि भविष्यनति युगक्षये ॥  
म्लेच्छाचाराः सर्वमभक्षा दारुणा सर्वकर्मसु।  
भाविन पश्चिमे काले मनुष्या नात्र संशयः ॥  
क्रयविक्रयकाले च सर्वः सर्वस्य वञ्चनम्।  
युगान्ते भरतश्रेष्ठ वित्तलोभात्करिष्यति ॥  
ज्ञानानि चाप्यविज्ञाय करिष्यन्ति क्रियास्तथा।  
आत्मच्छन्देन वर्तन्ते युगान्ते समुपस्थिते ॥  
स्वभावात्क्रूरकर्माणश्चान्योन्यमभिशंसिनः।  
भवितारो जनाः सर्वे सम्प्राप्ते तु युगक्षये ॥  
आरामांश्चैव वृक्षांश्च नाशयिष्यन्ति निर्व्यथाः।  
भविता संशयो लोके जीवितस्य हि देहिनाम् ॥  
तथा लोभाभिभूताश्च भविष्यन्ति नरा नृप।  
ब्राह्मणांश्च हनिष्यन्ति ब्राह्मणस्वोपभोगिनः ॥  
हाहाकृता द्विजाश्चैव भयार्ता वृषलार्दिताः।  
त्रातारमलाभन्तो वै भ्रमिष्यनति महीमिमाम् ॥  
जीवितान्तकराः क्रूरा रौद्राः प्राणिविहिंसकाः।  
यदा भविष्यन्ति नरास्तदा सङ्क्षेप्स्यते युगम् ॥  
आश्रयिष्यन्ति च नदी पर्वतान्विषमाणि च।  
प्रधावमाना वित्रस्ता द्विजाः कुरुकुलोद्वह ॥  
दस्युभिः पीडिता राजन्काका इव द्विजोत्तमाः।  
कुराजभिश्च सततं करभारप्रपीडिताः ॥  
धैर्यं त्यक्त्वा महीपाल दारुणे युगसङ्क्षये।  
विकर्माणि करिष्यन्ति शूद्राणां परिचारकाः ॥  
शूद्रा धर्मं प्रवक्ष्यन्ति ब्राह्मणाः पर्युपासकाः।  
श्रोतारश्च भविष्यन्ति प्रामाण्येन व्यवस्थिताः ॥  
विपरीतश्च लोकोऽयं भविष्यत्यधरोत्तरः।  
एडूकान्पूजयिष्यन्ति वर्जयिष्यन्ति देवताः।  
शूद्राश्च प्रभविष्यन्ति न द्विजा युगसङ्क्षये ॥  
आश्रमेषुमहर्षीणां ब्राह्मणावसथेषु च।  
देवस्थानेषु चैत्येषु नागानामालयेषु च ॥  
एडूकचिह्ना पृथिवी न देवगृहभूषिता।  
भविष्यति युगे क्षीणे तद्युगान्तस्य लक्षणम् ॥  
दा रौद्रा धर्महीना मांसादाः पानपास्तथा।  
भविष्यन्ति नरा नित्यं तदा सङ्क्षेप्स्यते युगम् ॥  
पुष्पं पुष्पे यदा राजन्फले वा फलमाश्रितम्।  
प्रजास्यति महाराज तदा सङ्क्षेप्स्यते युगम् ॥  
अकालवर्षी पर्जन्यो भविष्यति गते युगे।  
अक्रमेण मनुष्याणां भविष्यनति तदा क्रियाः ॥  
विरोधमथ यास्यनति वृषला ब्राह्मणैः सह।  
मही म्लेच्छजनाकीर्णा भविष्यति ततोऽचिरात् ॥  
करभारभयाद्विप्रा भजिष्यन्ति दिशो दश।  
`अन्यायवर्तिनश्चापि भविष्यनति नराधिपाः' ॥  
निर्विशेषा जनपदास्तथा विष्टिकरार्दिताः।  
आश्रमानुपलप्स्यन्ति फलमूलोपजीविनः ॥  
एवं पर्याकुले लोके मर्यादा न भविष्यति।  
`ब्राह्मणःक्षत्रियावैश्याः परित्यक्ष्यन्ति सत्क्रियाम्' न स्थास्यन्त्युपदेशे च शिष्या विप्रियकारिणः ॥  
आचार्योपनिधिश्चैव भर्त्स्यते तदनन्तरम्।  
अर्थयुक्त्या प्रवात्स्यन्ति मित्रसम्बन्धिबान्धवाः ॥  
अभावः सर्वभूतानां युगान्ते सम्भविष्यति।  
दिशः प्रज्वलिता सर्वा नक्षत्राण्यप्रभाणि च ॥  
प्रधूपितानि ज्योतींषि वाताः पर्याकुलास्तथा।  
उल्कापाताश्च बहवो महाभयनिदर्शकाः ॥  
षङ्भिरन्यैश्च सहितो भास्करः प्रतपिष्यति।  
तुमुलाश्चापि निर्ह्रादा दिग्दाहाश्चापि सर्वशः।  
कबन्धान्तर्हितो भानुरुदयास्तमने तदा ॥  
अकालवर्षी भगवान्भविष्यति सहस्रदृक्।  
सस्यानि च न रोक्ष्यन्ति युगान्ते पर्युपस्थिते ॥  
अभीक्ष्णं क्रूरवादिन्यः परुषा रदितप्रियाः।  
भर्तॄणां वचने चैव न स्थास्यन्ति ततः स्त्रियः ॥  
पुत्राश्च मातापितरौ हनिष्यन्ति युगक्षये।  
सूदयिष्यन्ति च पतीन्स्त्रियः पुत्रानपाश्रिताः ॥  
अपर्वणि महाराज सूर्यं राहुरुपैष्यति।  
युगान्ते हुतभुक्वापि सर्वतः प्रज्वलिष्यति ॥  
पानीयं भोजनं चापि याचमानास्तदाऽध्वगाः।  
न लप्स्यन्ते निवासं च निरस्ताः पथि शेरते ॥  
निर्घातवायसा नागाः शकुनाः समृगद्विजाः।  
रूक्षा वाचो विमोक्ष्यन्ति युगान्ते पर्युपस्थिते ॥  
मित्रसम्बन्धिनश्चापि सन्त्यक्ष्यनति नरास्तदा।  
जनं परिजनं चापि यागान्ते पर्युपस्थिते ॥  
अथ देशान्दिशश्चापि पत्तनान्यापणानि च।  
क्रमशः संलयिष्यन्ति युगान्ते पर्युपस्थिते ॥  
हा तात हा सुतेत्येवं तदा वाच सुदारुणाः।  
विक्रोशमानश्चान्योन्यं जनो गां पर्यटिष्यति ॥  
`मोवादिनस्तथा शूद्रा ब्राह्मणाः प्राकृतप्रियाः।  
पाषण्डजनसङ्कीर्णा भविष्यन्ति युगक्षये' ॥  
ततस्तुमुलसङ्घाते वर्तमाने युगक्षये।  
द्विजातिपूर्वको लोकः क्रमेण प्रभविष्यति ॥  
ततः कालान्तरेऽन्यस्मिन्पुनर्लोकविवृद्धये।  
भविष्यति पुनर्दैवमनुकूलं यदृच्छया ॥  
यदा सूर्यश्च चन्द्रश्च तथा तिष्यबृहस्पती।  
एकराशौ समेष्यन्ति प्रपत्स्यति तदा कृतम् ॥  
कालवर्षी च पर्जन्यो नक्षत्राणि शुभानि च।  
प्रदक्षिणा ग्रहाश्चापि भविष्यन्त्यनुलोमगाः।  
क्षेमं सुभिक्षमारोग्यं भविष्यति निरामयम् ॥  
कल्की विष्णुयशा नाम द्विजः कालप्रचोदितः।  
उत्पत्स्यते महावीर्यो महाबुद्धिपराक्रमः ॥  
सम्भूतः सम्भलग्रामे ब्राह्मणावसथे शुभे।  
`महात्मा वृत्तसम्पन्नः प्रजानां हितकृन्नृप' ॥  
मनसा तस्य सर्वाणि वाहनान्यायुधानि च।  
उपस्तास्यन्ति योधाश्च शस्त्राणि कवचानि च ॥  
स धर्मविजयी राजा चक्रवर्ती भविष्यति।  
सचेमं सङ्कुलं लोकं प्रसादमुपनेष्यति ॥  
उत्थितो ब्राह्मणो दीप्तः क्षयान्तकृदुदारधीः।  
सङ्क्षेपको हि सर्वस्य युगस्य परिवर्तकः ॥  
स सर्वत्र गतान्क्षुद्रान्ब्राह्मणैः परिवारितः।  
उत्सादयिष्यति तदा सर्वम्लेच्छगणान्द्विजः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि त्रिनवत्यधिकशततमोऽध्यायः ॥  

## टिप्पणयः

शेषं जगद्भविष्यति उत्कर्षं प्राप्स्यति ॥  
काष्ठां अवधिम्।  
कृतङ्कृतयुगम् ॥  
कलुषं कलिम् ॥  
निर्व्याजश्छद्महीनः।  
उपाधिवर्जितः लोभादिहीनः।  
वृषइव चतुष्पात् ॥  
अर्धेनाधर्मेण ॥  
धर्मवैतंसिकाः धर्मजालिकाः धर्मजालं विस्तार्य लोकान्वञ्चयन्तीत्यर्थः ॥  
अन्त्या इति।  
चाण्डालाः क्षत्रियादिकर्म क्षत्रियादयश्चाण्डालकर्म करिष्यन्तीत्य्रथः ॥  
शाणी शणसूतर्जा प्रवराशाटीति ख. पाठः ॥  
निम्नेषु हीनेषु कर्मसु ॥  
पापाचारपरिग्रहा इति ध. पाठः ॥  
परार्थान्परधनानि ॥  
हस्तो हस्तं परिमुषेद्धस्तवदेकोदरजोपि भ्राता भ्रातरं वञ्चयेदेव ॥  
एकाहार्यं युगं सर्वमिति झ. पाठः।  
एकहार्यं एकविधमेव मांसशाकादिकमाहारमर्हतीति तथा।  
भक्ष्याभक्ष्यविभागो नास्तीत्यर्थः ॥  
एकवर्णः वर्णविभागनाशनात् ॥  
न रक्षति पिता पुत्रमिति ध. पाठः ॥  
खैराचारश्चेति झ. पाठः ॥  
प्रजास्यन्ति प्रजाः जनयिष्यन्ति ॥  
ज्ञानानि ज्ञेयस्वरूपाणि ॥  
श्चान्योन्यमभिशङ्किता इति ध. पाठः ॥  
सङ्क्षयो लोक इजि ध. पाठः ॥  
वृषलार्दिताः शूद्रपीडिताः ॥  
सङ्क्षेप्स्यते नाशं गमिष्यति ॥  
काका इव सर्वतः शङ्किनः नीचवृत्त्युपजीविनो वा ॥  
एडूकान् अस्थ्यङ्कितनानि कुड्यानि।  
जालूकान्पूजयिष्यन्तीति क. ध. पाठः ॥  
निर्विशेषाः तुल्याचारवेषाः।  
विष्टिकराः मृतिमदत्त्वाकारयन्ति ते ॥  
आचार्योपि अपनिधिः निर्धनः भर्त्स्यते धिकूक्रिते।  
अर्थयुक्त्या धनयोगेन नतु स्नेहेन धर्मेण वा ॥  
कबन्धान्तर्हितः राह्वन्तर्हितः ॥  
यदेति।  
गुरुसूर्यचन्द्राः यदा युगपत्पुष्यक्षत्रमेष्यन्ति तदा कृतयुगप्रवृत्तिरितित्यर्तः ॥  
सभूतः शम्बलग्नामे इति ध. पाठः ॥  

###### अरण्यपर्व \- अध्याय 194

### ॥  
श्रीः ॥  

## 3.194. अध्यायः 194

## विषयाः

मार्कण्डेयेन युधिष्ठिरप्रति कृतयुगवृत्तान्तकथनपूर्वकं धर्माचरणचोदना ॥1॥  

## पाठः



मार्कण्डेय उवाच।  

ततश्चोरक्षयङ्कृत्वाद्विजेभ्यः पृथिवीमिमाम्।  
वाजिमेधे महायज्ञे विधिवत्कल्पयिष्यति ॥  
स्थापयित्वा च मर्यादाः स्वयम्भुविहिताः शुभाः।  
पुनः पुण्ययशःकर्म जरया संश्रयिष्यति ॥  
तच्छीलमनुवर्स्यन्ति मनुष्या लोकवासिनः।  
विप्रैश्चोरक्षये चैव कृतेक्षेमं भविष्यति ॥  
कृष्णाजिनानि शक्तीश्च त्रिशूलान्यायुधानि च।  
स्थापयन्द्विजशार्दूलो देशेषु विजितेषु च ॥  
संस्तूयमानो विप्रेन्द्रैर्मानयानो द्विजोत्तमान्।  
कल्कीचरिष्यति महीं सदा दस्युवधे रतः ॥  
हा मातस्तात पुत्रेति तास्ता वाचः सुदारुणाः।  
विक्रोशमानान्सुभृशं दस्यूननेष्यति सङ्क्षयम् ॥  
ततोऽधऱ्मविनाशो वै धर्मवृद्धिश्च भारत।  
भविष्यति कृतेप्राप्ते क्रियावांश्च जनस्तथा ॥  
आरामाश्चैव चैत्याश्च तटाकावसथास्तथा।  
पुष्करिण्यश्च विविधा देवतायतनानि च ॥  
यज्ञक्रियाश्च विविधा भविष्यन्ति कृते युगे।  
ब्राह्मणाः साधवश्चैव मुनयश्च तपस्विनः ॥  
आश्रमा हतपाषण्डाः स्थिताः सत्ये जनास्तदा।  
जायन्ति सर्वभूतानि शुध्यमानानि चैव हि ॥  
सर्वेष्वृतुषु राजेन्द्र सर्वं सस्यं भविष्यति।  
नरा दानेषु निरता व्रतेषु नियमेषु च ॥  
जपयज्ञपरा विप्रा धर्मकामा मुदा युताः।  
पालयिष्यन्ति राजानो धर्मेणेमां वसुन्धराम् ॥  
व्यवहाररता वैश्या भविष्यन्ति कृते युगे।  
षट्कर्मनिरता विप्राः क्षत्रिया रक्षणे रताः ॥  
शुश्रूषायां रताः शूद्रास्तथा वर्णत्रयस्य च।  
एष धर्मः कृतयुगे त्रेतायां द्वापरे तथा ॥  
पश्चिमे युगकाले च यः स ते सम्प्रकीर्तितः।  
सर्वलोकस् विदिता युगसह्ख्या च पाण्डव ॥  
एतत्ते सर्वमाख्यातमतीतानागतं मया।  
वायुप्रोक्तमनुस्मृत्यपुराणमृषिसंस्तुतम् ॥  
एवं संसारमार्गा मे बहुशश्चिरजीविनः।  
दृष्टाश्चैवानुभूताश्च किं भूयः श्रोतुमिच्छसि ॥  
इदं चैवापरं भूयः सह भ्रातृभिरच्युत।  
धर्मसंशयमोक्षार्थं निबोध वचनं मम ॥  
न तेऽन्यथाऽत्र विज्ञेयो धर्मो धर्मभृतांवर।  
धर्मात्मा हि सुखं राजन्प्रेत्य चेह च नन्दति ॥  
न ब्राह्मणे परिभवः कर्तव्यस्ते कदाचन।  
ब्राह्मणः कुपितोऽहन्यादपि लोकान्प्रतिज्ञया ॥  


वैशम्पायन उवाच।  

मार्कण्डेयवचः श्रुत्वा कुरूणां प्रवरो नृपः।  
उवाच वचनं धीमान्परमं परमद्युतिः ॥  
`एतच्छ्रुत्वा मया किं स्यात्कर्तव्यं मुनिसत्तम।  
कथं चायं जितोलोको रक्षितव्यो भविष्यति' ॥  
कस्मिन्धर्मे मया स्थेयं प्रजाः संरक्षता मुने।  
कथञ्च वर्तमानो वै न च्यवेयं स्वधर्मतः ॥  


मार्कण्डेय उवाच।  

दयावान्सर्वबूतेषु हितो रक्तोऽनसूयकः।  
उपत्यानामिव स्नेहात्प्रजानां रक्षणे रतः ॥  
चर धर्मं त्यजाधर्मं पितॄन्पूर्वाननुस्मर।  
प्रमादाद्यत्कृतं तेऽभूत्सम्यग्ज्ञानेन तज्जय ॥  
अलं ते मानमाश्रित्य सततं प्रियवाग्भव।  
विजित्य पृथिवीं सर्वां मोदमानः सुखी भव ॥  
एष भूतो भविष्यश्च धर्मस्ते समुदीरितः।  
न तेऽस्त्यविदितं किञ्चिदतीतानागतं भुवि ॥  
तस्मादिमं परिक्लेशं त्वं तात हृदि मा कृथाः।  
प्राज्ञास्तात न मुह्यन्ति कालेनापि प्रपीडिताः ॥  
एष कालो महाबाहो अपि सर्वदिबौकसाम्।  
मुह्यन्ति हि प्रजास्तात कालेनापि प्रचोदिताः ॥  
मा च तेऽत्र विशङ्का भूद्यन्मयोक्तं तवानघ।  
अतिशङ्क्य वचो ह्येतद्धर्मलोपो भवेत्तव ॥  
जातोसि प्रथिते वंशे कुरूणां भरतर्षभ।  
कर्मणा मनसा वाचा सर्वमेतत्समाचर ॥  


युधिष्ठिर उवाच।  

यत्त्वयोक्तं द्विजश्रेष्ठ वाक्यं श्रुतिमनोहरम्।  
तथा करिष्ये यत्नेन भवतः शासनं विभो ॥  
न मे लोभोस्ति विप्रेन्द्रन भयं न च मत्सरः।  
करिष्यामि हि तत्सर्वमुक्तं यत्ते मयि प्रभो ॥  


वैशम्पायन उवाच।  

श्रुत्वा तु वचनं तस्य पाण्डवस्य यशस्विनः।  
संहृष्टः पाण्डवा राजन्सहिता शार्ङ्गधन्वना ॥  
विप्र्रषभाश्च ते सर्वे ये तत्रासन्समागताः।  
तथा कथां शुभां श्रुत्वा रमार्कण्डेयस्य धमतः।  
विस्मिता समपद्यन्त पुराणस् निवेदनात् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि चतुर्नवत्यधिकशततमोऽध्यायः ॥194॥  

## टिप्पणयः

कल्पयिष्ति दास्यति ॥  
वनं पुण्ययशः कर्मारमणीयं प्रवेक्ष्यति. इति झ. पाठः ॥  
विप्रैर्हेतुभिः कृतेयुगे ॥  
कृष्णाजिनानि ब्रह्मचारिपरिधेयानि।  
तेन सर्वाणि ब्राह्मणकर्माणि लक्ष्यन्ति. शक्तीरित्यादिना राजधर्माः।  
स्थापयान् ब्रह्मक्षत्रयोर्धर्मव्यवस्थाञ्चक्रे इतिभावः ॥  
प्रयन्ति सर्वबीजानि रोप्यमाणानि चैव हेति झ. पाठः।  
तत्र प्रयन्ति नश्यन्ति बीजानि संस्काराः रोप्यमाणानि क्रियमाणैः कर्मभिर्दृढं सम्पाद्यमानान्यपि ज्ञानबलान्नश्यन्तीत्यर्थ ॥  
सम्यग्दानेन इति झ. पाठः ॥  
तस्य मार्कण्डेयस् धीमत इति झ. पाठः ॥  

###### अरण्यपर्व \- अध्याय 195

### ॥  
श्रीः ॥  

## 3.195. अध्यायः 195

## विषयाः

मार्कण्डेयेन युधिष्ठिरम्प्रति ब्राह्मणमाहात्म्यप्रतिपादकमण्डूकोपाख्यानकथनारम्भः ॥1॥  
इक्ष्वाकुवंशजेन परीक्षिन्नामकेन राज्ञा मृगयार्थं वनं प्रविष्टेन उदकादर्शनरूपसमयकरणेन मण्डूककन्यायाः परिणयः ॥2॥  
राज्ञा समयातिलङ्घने तथा जले निमज्जनम् ॥3॥  
तदन्वेषणाय राज्ञा मण्डूकहनने तापसरूपिणा मण्डूकराजेन तननिवारणएन तस्याः स्वपुत्रीत्वकथनादिपूर्वकं पुनस्तस्मै तस्याः प्रदानम् ॥4॥  
मार्कण्डेयेन मण्डूकपुन्याः पुत्रयोः शलदलयोर्वृत्तकथनपूर्वकं वामदेवमुनिमाहात्म्यकथनम् ॥5॥  

## पाठः



वैशम्पायन उवाच।  

भूय एव ब्राह्मणमाहात्म्यं वक्तुमर्हसीत्यब्रवीत्पाण्डवेयो मार्कण्डेयम् ॥  
अथाचष्ट मार्कण्डेयोऽपूर्वमिदं श्रूयतां ब्राह्मणानां चरितम् ॥  
अयोध्यायामिक्ष्वाकुकुलोद्वहः पार्थिवः परीक्षिन्नाम मृगयामगमत् ॥  
स एकोऽश्वेन मृगमन्वसरत् मृगो दूरमपाहरत् ॥  
अध्वनि जातश्रमः क्षुत्तृष्णाभिभूतश्चैकस्मिन्देशे नीलं गहनं वनषण्डमपश्यत् ॥  
तस्याविशेषतो वनषण्डस्य मध्येऽतीव रमणीयं सरो दृष्ट्वा साश्व एव व्यगाहत ॥  
अथाश्वस्तः स बिसमृणालमश्वायाग्रतो निक्षिप्य पुष्करिणीतीरे संविवेश ततः शयानो मधुरङ्गीतमशृणोत् ॥  
स श्रुत्वाऽचिन्तयन्नेह मनुष्यगतिं पश्यामि कस्य स्वल्वयं गीतंशब्द इति ॥  
अथापश्यत्कन्यां परमरूपदर्शनीयां पुष्पाण्यवचिन्वतीं गायन्तीं च अथ सा राज्ञः समीपे पर्यक्रामत् ॥  
तामब्रवीद्राजा कस्यासि भद्रे का वा त्वमिति सा प्रत्युवाच कन्याऽस्मीति तां राजोवाचार्थी त्वयाऽहमिति ॥  
अथोवाच कन्या समयेनाहं शक्या त्वया लब्धुं नान्यथेति राजा तां समयमपृच्छत् मण्डूकराजस्य कः समय इति ततः कन्येदमुवाच नोदकं मे दर्शयितव्यमिति ॥  
स राजा तां बाढमित्युक्त्वा तां समागम्य तयासह तत्र तस्थौ ॥  
ततस्तत्रैवासीने राजनि सा सेनाऽन्वगच्छत् ॥  
पदेनानुपदं दृष्ट्वा राजानं परिवार्यातिष्ठत अथ पर्याश्वस्तश्च राजा तयैव सह शिविकया प्रायादविषादः स्वनगरमनुप्राप्य रहसि तया रममाणो न कांश्चिदपश्यत् ॥  
अथ प्रधानामात्योऽभ्याशचरास्तस्य स्त्रियोऽपृच्छत् ॥  
किमत्र प्रयोजनं वर्तते इत्यथाब्रुवंस्ताः स्त्रियः ॥  
अपूर्वमिव पश्याम उदकं नात्र नीयत इत्यथामात्योऽनुदकं वनं कारयित्वोदारवृक्षं बहुपुष्पफलमूलं तस्य मध्ये मुक्ताजालमयीं पार्श्वे वापीं गूढां सुधोपलिप्तां स रहस्युपगम्य राजानमब्रवीत् ॥  
वनमिदमुदारमनुदकं साध्वत्र सहैतया गम्यतामिति ॥  
स तस्य वचनात्तयैव सह देव्या तद्वनं प्राविशत्स कदाचित्तस्मिन्कानने रम्ये तयैव स व्यवाहरदथक्षुत्तृष्णार्दितः श्रान्तोऽतिमुक्तागारमपश्यत् ॥  
तत्प्रविश्यराजा सह प्रियया सुसंस्कृतां विमलां सलिलपूर्णां वापीमपश्त् ॥  
दृष्ट्वैव च तां तस्याश्च तीरे सहैव तया देव्याऽवातिष्ठत् ॥  
अथ ता देवीं स राजाऽब्रवीत्साध्ववतर वापीसलिलमिति सा तद्वच श्रुत्वाऽवतीर्य वापीं न्यमज्जन्न पुनरुदकादुदमज्जत् ॥  
तां स मृगयमाणो राजा नापश्यद्वापीमथ निःस्राव्य मण्डूकं श्वभ्रमुखे दृष्ट्वा क्रुद्ध आज्ञापयामास स राजा ॥  
सर्वमण्डूकवधः क्रियतामिति योमयाऽर्थी स मां मृतमण्डूकोपायनमादायोपतिष्ठेदिति ॥  
अथ मण्डूकवधे घोरे क्रियमाणे दिक्षु सर्वासु रमण्डूकान्भयमाविवेश ते भीता मण्डूकराज्ञे यथावृत्तं न्यवेदयन् ॥  
ततो मण्डूकराट् तापसवेषधारी राजानमभ्यगच्छदुपेत्य चैनमुवाच ॥  
मा राजन्क्रोधवशं गमः प्रसादं कुरु नार्हसि मण्डूकानामनपराधिनां वधं कर्तुमिति श्लोकौ चात्र भवतः ॥  
मा मण्डूकाञ्जिघांसीस्त्वं कोपं सन्धारयाच्युत।  
प्रक्षिपन्ति वधाद्भेका जनानां परिजानताम् ॥  
प्रतिजानीहि नैतांस्त्वं प्राप्य क्रोधं विमोक्ष्यसे।  
अलं कृत्वा तवाधर्मं मण्डूकैः किं हतैर्हि ते ॥  
तमेवंवादिनमिष्टजनवियोगशोकपरीतात्मा राजाऽथोवाच ॥  
न हि क्षम्यते तन्मया हनिष्याम्येतानेतैर्दुरात्मभिः प्रिया मे भक्षिता सर्वथैव मे वध्या मण्डूका नार्हसि विद्वन्मामुपरोद्धुमिति ॥  
स तद्वाक्यमुपलभ्यव्यथितेन्द्रियमनाः प्रोवाच प्रसीद राजन्नहमायुर्नाम मण्डूकराजो मम सा दुहिता सुशोभना नाम तस्या हि दौःशील्यमेतद्बहवस्तया राजानो विप्रलब्धपूर्वा इति ॥  
तमब्रवीद्राजा या सा तव रदुहिता तया समर्थी सा मे दीयतामिति ॥  
अथैनां राज्ञे पिताऽदादब्रवीच्चैनामेनं राजानं शुश्रूषस्वेति ॥  
स एवमुक्त्वा दुहितरं क्रुद्धः शशाप यस्मात्त्वया राजानो विप्रलब्धा बहवस्तस्मादब्रह्मण्यानि तवापत्यानि भविष्यन्त्यानृतिकत्वात्तवेति ॥  
स च राजा तामुपलभ्य तस्यां सुरतगुणनिबद्धहृदयो लोकत्रयैश्वर्यमिवोपलभ्य हर्षबाष्पसन्दिग्धया वाचा प्रणिपत्याभिपूज्य मण्डूकराजमब्रवीदनुगृहीतोस्मीति ॥  
स च मण्डूकराजो दुहितरमनुज्ञाप्य यथागतमगच्छत् ॥  
अथ कस्यचित्कालस्य तस्यां कुमारास्त्रयस्तस्य राज्ञः सम्बभूवुः शलो दलो बलश्चेति ततस्तेषां ज्येष्ठं शलं समये पिता राज्येऽभिषिच्य तपसि धृतात्मा वनं जगाम ॥  
अथ कदाचिच्छलो मृगयामनुचरन्मृगमासाद्य रथेनान्वधावत् ॥  
सूतं चोवाच शीघ्रं मां वाहयस्वेति स तथोक्त सूतो राजानमब्रवीत् ॥  
न क्रियतामनुबन्धो नैष शक्यस्त्वया मृगोऽयं ग्रहीतुं यद्यपि ते रथे युक्तौ वाम्यौ स्यातामिति ततोऽब्रवीद्राजा सूतमाचक्ष्व मे वाभ्यौ वाजिनौ त्वा पृच्छामीति ॥  
स एवमुक्तो राजभयभीतः सूतो वामदेवशापभयभीतश्चास्योपाचख्यौ ॥  
वामदेवस्याश्वौ वाम्यौ मनोजवाविति ॥  
अथैनमेवं ब्रुवाणमब्रवीद्राजा वामदेवाश्रमं प्रयादहीति स गत्वा वामदेवाश्रमं तमृषिमब्रवीत् ॥  
भगवन्मृगो मे विद्धः पलायते सम्भावयितुमर्हसि वाम्यौ दातुमिति तमब्रवीदृषिर्ददानि ते वाम्यौ कृतकार्येण भवता ममैव वाम्यौ निर्यातयितव्यौ क्षिप्रमिति स च तावश्वौ प्रतिगृह्यानुज्ञाप्य ऋषिं प्रायाद्वाजियुक्तेन रथेन मृगं प्रति गच्छंश्चाब्रवीत्सूतमश्वरत्नद्वयमावयोर्योग्यं नैतौ प्रतिदेयौ वामदेवायेत्युक्त्वा मृगमवाप्य स्वनगरमेत्याश्वावन्तःपुरेऽस्थापयत् ॥  
अथर्षिश्चिन्तयामास तरुणो राजपुत्रः कल्याणं पत्रमासाद्य रमते न मे वाम्यौ प्रतिनिर्यातयत्यहो कष्टमिति ॥  
स मनसा विचिन्त्य मासि पूर्णे शिष्यमब्रवीत् ॥  
गच्छात्रेय राजानं ब्रूहि यदि पर्याप्तं निर्यातयोगाध्यायवाम्याविति स गत्वैवं तं राजानमब्रवीत्तराजा प्रत्युवाच राज्ञामेतद्वाहनमनर्हा ब्राह्मणा रत्नानामेवंविधानां न किञ्चित् ब्राह्मणानामश्वैः कार्यं साधु गम्यतामिति ॥  
स गत्वैतदुपाध्यायायाचष्ट तच्छ्रुत्वा वचनमप्रियं वामदेवः क्रोधपरीतात्मा स्वयमेव राजानमभिगम्याश्वार्थमचोदयन्न चाददद्राजा ॥  


वामदेव उवाच।  

प्रपच्छ वाम्यौ मम पार्थिव त्वं कृतं हि ते कार्यमाभ्यामशक्यम्।  
मा त्वा वधीद्वरुणो घोरपाशै\- र्ब्रह्मक्षत्रस्यान्तरे वर्तमानः ॥  


राजोवाच।  

अनड्वाहौ सुव्रतौ साधु दान्ता\- वेतद्विप्राणां वाहनं वामदेव।  
ताभ्यां याहि त्वं यत्र कामो महर्षे\- च्छन्दांसि वै त्वादृशं संवहन्ति ॥  


वामदवे उवाच।  

छन्दांसि वै मादृशं संवहन्ति लोकेऽमुष्मिन्पार्थिव यानि सन्ति।  
अस्मिस्तु लोके मम यानमेत\- दस्मद्विधानामपरेषां च राजन् ॥  


राजोवाच।  

चत्वारस्त्वां वा गर्दभाः संवहन्तु श्रेष्ठाश्वतर्यो हरयो वातरंहाः।  
तैस्त्वं याहि रक्षत्रियस्यैष वाहो ममैव वाम्यौ न तवैतौ हि विद्धि ॥  


वामदेव उवाच।  

घोरं व्रतं ब्राह्मणस्यैतदाहु\- रेतद्राजन्यदिहाजीवमानः।  
अयस्मया घोररूपा महान्त\- श्चत्वारो वा यातुधानाः सुरौद्राः।  
मया प्रयुक्तास्त्वद्वधमीप्समाना वहन्तु त्वां शितशूलाश्चतुर्धा ॥  


राजोवाच।  

ये त्वां विदुर्ब्राह्मणं वामदेव वाचा हन्तुं मनसा कर्मणा वा।  
ते त्वां सशिष्यमिह पातयन्तु मद्वाक्यनुन्नाः शितशूलासिहस्ताः ॥  


\[वामदेव उवाच।  

ममैतौ वाम्यौ प्रतिगृह्य राजन् पुनर्ददानीति प्रपद्य मे त्वम्।  
प्रयच्छ शीघ्रं मम वाम्यौ त्वमश्वौ यद्यात्मानं जीवितुं ते क्षमं स्यात् ॥  


राजोवाच।  

न ब्राह्मणेभ्यो मृगया प्रसूता न त्वाऽनुशास्म्यद्यप्रभृति ह्यसत्यम्।  
तवैवाज्ञां सम्प्रणिधाय सर्वां तथा ब्रह्मन्पुण्यलोकं लभेयम् ॥\]  


वामदेव उवाच।  

नानुयोगा ब्राह्मणानां भवन्ति वाचा राजन्मनसा कर्मणा वा।  
यस्त्वेवं ब्रह्म तपसाऽन्वेति विद्वां\- स्तेन श्रेष्ठो भवति हि जीवमानः ॥  


मार्कण्डेय उवाच।  

एवमुक्ते वामदेवेन राजन् समुत्तस्थू राक्षसा घोररूपाः।  
तैः शूलहस्तैर्वध्यमानः स राजा प्रोवाचेदं वाक्यमुच्चैस्तदानीम् ॥  
इक्ष्वाकवो वा यदि मां त्यजेयु\- र्ये ते विधेया भुवि चान्ये महीपाः।  
नोत्स्रक्ष्येऽहं वामदेवस् वाम्यौ नैवंविधा धर्मशीला भवन्ति ॥  
एवं ब्रुवन्नेव स यातुधानै\- र्हतो जगामाशु महीं क्षितीशः।  
ततो विदित्वा नृपतिं निपातित\- मिक्ष्वाकवो वै दलमभ्यषिञ्चन् ॥  
राज्ये तदा तत्र गत्वा स विप्रः प्रोवाचेदं वचनं वामदेवः।  
दलं राजानं ब्राह्मणानां हि देय\- मेवं राजन्सर्वधर्मेषु दृष्टम् ॥  
बिभेषि चेत्त्वमधर्मान्नरेन्द्र प्रयच्छ मे शीघ्रमेवाद्य वाम्यौ।  
एतच्छ्रुत्वा वामदेवस् वाक्यं स पार्थिवः सूतमुवाच रोषात् ॥  
एकं हि मे सायकं चित्ररूपं दुग्धं विषेणाहरसङ्गृहीतम्।  
येन विद्धो वामदेवः शयीत सन्दश्यमानः श्वभिरार्तरूपः ॥  


वामदेव उवाच।  

जानामि पुत्रं दशवर्षं तवाहं जातं महिष्यां श्येनजितं नरेन्द्र।  
एतं जहि त्वं मद्वचनात्प्रणुन्न\- स्तूर्णं प्रियं सायकैर्घोररूपैः ॥  


मार्कण्डेय उवाच।  

एवमुक्तो वामदेवेन राजन्न\- न्तःपुरे राजपुत्रं जघान।  
स सायकस्तिग्मतेजा विसृष्टः श्रुत्वा दलस्तत्र वाक्यं बभाषे ॥  
इक्ष्वाकवो हन्त चरामि वः प्रियं निहन्मीमं विप्रमद्य प्रमथ्य।  
आनीयतामपरस्तिग्मतेजाः पश्यध्वं मे वीर्यमद्य क्षितीशाः ॥  


वामदेव उवाच।  

यत्त्वमेनं सायकं घोररूपं विषेण दिग्धं मम सन्दधासि।  
न त्वेतं त्वं शरवर्षं विमोक्तुं सन्धातुं वा शक्ष्यसे मानवेन्द्र ॥  


राजोवाच।  

इक्ष्वाकवः पश्त मां गृहीतं न वै शक्नोम्येष शरं विमोक्तुम् न चास्य कर्तुं नाशमभ्युत्सहामि आयुष्मान्वै जीवतु वामदेवः ॥  


वैमदेव उवाच।  

संस्पृश्यैनां महीषीं सायकेन ततस्तस्मादेनसो मोक्ष्यसे त्वम्।  
ततस्तथा कृतवान्पार्थिवस्तु ततो मुनिं राजपुत्री बभाषे ॥  
यथा युक्ता वामदेवाहमेनं दिनेदिने सन्दिशन्ती नृशंसम्।  
ब्राह्मणेभ्यो मृगयती सूनृतानि तथा ब्रह्मन्पुण्यलोकं लभेयम् ॥  


वामदेव उवाच।  

त्वया त्रातं राजकुलं शुभेक्षणे वरं वृणीष्वाप्रतिमं ददानि ते।  
प्रशाधीमं स्वजनं राजपुत्रि इक्ष्वाकुराज्यं सुमहच्चाप्यनिन्द्ये ॥  


राजपुत्र्युवाच।  

वरं वृणे भगवंस्त्वेवमेष विमुच्यतां किल्विषादद्य भर्ता।  
शिवेन जीवामि सपुत्रबान्धवं वरो वृतो ह्येष मया द्विजाग्र्य ॥  


मार्कण्डेय उवाच।  

श्रुत्वा वच स मुनी राजपुत्र्या\- स्तथाऽस्त्विति प्राह कुरुप्रवीर।  
ततः स राजा मुदितो बभूव वाम्यौ चास्मै प्रददौ सम्प्रणम्य ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि पञ्चनवत्यधिकशततमोऽध्यायः ॥195॥  

## टिप्पणयः

आश्वस्त इति छेदः ॥  
प्रयोजनं कर्तव्यम् ॥  
अतिमुक्तागारं वासन्तीगृहम् ॥  
प्रक्षीयते धनोद्रेको जनानामविजानताम् इति झ. पाठः।  
धनोद्रेकः श्रीतपसोरुत्कर्षः ॥  
प्तिजानीहि निश्चयं कुरु।  
प्राप्य प्रापय्य मृत्युम्।  
क्रोधं स्त्रीशोकजम्।  
अलं कृत्वा मा करु ॥  
ब्रह्मण्यं ब्राह्मणहितं तेन रहितानि अब्रह्मण्यानि ॥  
वाम्यौ वामदेवीयौ रथे युक्तौ अश्वौ अश्वतरौ ॥  
पत्रं वाहनम् ॥  
अन्तरे भेदे ॥  
वाहो वाहनम् ॥  
यदेतत् ब्राह्मणस्य स्वं आजीवमान उपजीवमानोसि एतदिह घोरमनिष्टपाकं व्रतं कर्म आहुरित्यन्वयः।  
वहन्तु चतुर्दिक्षु प्रापयन्तु चतुर्धाकृत्वेति शेषः ॥  
त्वां मां हन्तुमुद्युक्तं ते मदीयास्त्वामेव पातयन्त्वित्यर्थः ॥  
असत्यं मिथ्यावादिनमपि त्वा त्वां नानुशास्मि न दण्डयामि।  
अद्यप्रभृति तवाज्ञामिति सम्बन्धः।  
तवापराधान् क्षमिष्ये आज्ञया च वर्तिष्ये इति वरद्वयं ज्ञेयम् ॥  
अनुयोगः शासनम्।  
अदण्ड्या ब्राह्मणा इत्यर्थः।  
ब्रह्म ब्राह्मणजातिम्।  
यो ब्राह्मणसेवी स जीवत्यन्यो नश्यतीत्यर्थः।  
वरद्वयमपि निरर्थकमिति भावः ॥  
ब्रह्मन्दलो वा विधेया मे यदि चेमे विशोपि इति झ. पाठः।  
दलः कनिष्ठो भ्राता।  
रविधेया आज्ञाकारिणः ॥  
निपातितं मृतम् ॥  
एतं जहि तव सायकस्त्वत्पुत्रमेव हिंसिष्यति नतु मामित्यर्थः ॥  
एवमुक्त्वा वामदेवेन स्तम्भितहस्तपादो राजोवाच इक्ष्वाकव इति ॥  
संस्पृश्य हत्वा।  
एनसो ब्रह्महत्याध्यवसायजात्पापात् ॥  
एनं नृशंसं भर्तारं दिनेदिने सूनृतानि कल्याणकराणि वाक्यानि सन्दिशन्तीति सम्बन्धः।  
ब्रह्मणेभ्यो मृगयती ब्राह्मणान् सेवितुमिच्छन्ती ॥  

###### अरण्यपर्व \- अध्याय 196

### ॥  
श्रीः ॥  

## 3.196. अध्यायः 196

## विषयाः

मार्कण्डेयेन सुखदुःखनिरूपकबकशक्रसंवादानुवाः ॥1॥  

## पाठः



वैशम्पायन उवाच।  

मार्कण्डेयमृषयो ब्राह्मणा युधिष्ठिरश्च।  
पर्यपृच्छन्नृषिः केन दीर्घायुरासीद्बकः ॥  
मार्कण्डेयस्तु तान्सर्वान्प्रत्युवाच महातपाः।  
दीर्घायुश्च बकोराजन्नृषिर्नात्र विचारणा ॥  
एतच्छ्रुत्वा तु कौन्तेयो भ्रातृभिः सह भारत।  
मार्कण्डेयं पर्यपृच्छद्धर्मराजो युधिष्ठिरः ॥  
बकदाल्भ्यौ महात्मानौ श्रूयेते चिरजीविनौ।  
सखायौ देवराजस् यतावृषी लोकसम्मतौ ॥  
एतदिच्छामि भगवन्बकशक्रसमागमम्।  
सुखदुःखसमायुक्तं तत्त्वेन कथितं त्वया ॥  


मार्कण्डेय उवाच।  

वृत्ते देवासुरे राजन्सङ्ग्रामे रोमहर्षणे।  
त्रयाणामपि लोकानामिन्द्रो लोकाधिपोऽभवत् ॥  
सम्यग्वर्षति पर्जन्ये सस्यसम्पद उत्तमाः।  
निरामयाः सुधर्मिष्ठाः प्रजा धर्मपरायणाः।  
मुदितश्च जनः सर्वः स्वधर्मेषु व्यवस्थितः ॥  
ताः प्रजा मुदिताः सर्वा दृष्ट्रा बलनिषूदनः।  
ततस्तु मुदितोराजन्देवराजः शतक्रतुः ॥  
ऐरावतं समास्थाय अपश्यन्मुदिताः प्रजाः।  
आश्रमांश्च विचित्रांश् नदीश्च विविधाः शुभाः ॥  
नगराणि समृद्धानि घेटाञ्जनपदांस्तथा।  
प्रजापालनदक्षांश्च नरेन्द्रान्धर्मचारिणः ॥  
उदपानं प्रपा वापी तटाकानि सरांसि च।  
नानाब्रह्रह्मसमाचारैः सेवितानि द्विजोततमैः ॥  
ततोऽवतीर्य रम्यायां पृथ्व्यां राजञ्छतक्रतुः।  
तत्र रम्ये शिवे देशे बहुवृक्षसमाकुले ॥  
पूर्वस्यां दिशि रम्यायां समुद्राभ्याशतो नृप।  
तत्राश्रमपदं रम्यं मृगद्विजनिषेवितम्।  
तत्राश्रमपदे रम्ये बकं पश्यति देवराट् ॥  
बकस्तु दृष्ट्वा देवेन्द्रं दृढं प्रीतमनाऽभवत्।  
पाद्यासनार्थदानेन फलमूलैरथार्चयत् ॥  
सुखोपविष्टो वरदस्ततस्तु बलसूदनः।  
ततः प्रश्नं बकं देवं उवाच त्रिदशेश्वरः ॥  
शतं वर्षसहस्राणि मुने जातस्य तेऽनघ।  
समाख्याहि मम ब्रह्मन्किं दुःखं चिरजीविनाम् ॥  


बक उवाच।  

अप्रियैः सह संवासः प्रियैश्चापि विनाभवः।  
असद्भिः सम्प्रयोगश्च तद्दुःखं चिरजीविनाम् ॥  
पुत्रदारविनाशोऽत्र ज्ञातीनां सुहृदामपि।  
परेष्वायत्तता कृच्छ्रं किन्नु दुःखतरं ततः ॥  
नान्यद्दुःखतरं किञ्चिल्लोकेषु प्रतिभाति मे।  
अर्थैर्विहीनः पुरुषः एरैः सम्परिभूयते ॥  
अकुलानां कुले भावं कुलीनानां कुलक्षयम्।  
संयोगं विप्रयोगं च पश्यन्ति चिरजीविनः ॥  
अपिप्रत्यक्षमेवैतत्तव देघ शतक्रतो।  
अकुलानां समृद्धानां कथं कुलविपर्ययः ॥  
देवदानवगन्धर्वमनुष्योरगराक्षसाः।  
प्राप्नुवन्ति विपर्यासं किन्नु दुःखतरं ततः ॥  
कुले जाताश् क्लिश्यन्ते दौष्कुलेयवशानुगाः।  
आढ्यैर्दरिद्राऽवमताः किन्नु दुःखतरं ततः ॥  
लोके वैधर्म्यमेतत्तु दृश्ते बहुविस्तरम्।  
हीनज्ञानाश्च हृष्यन्ते क्लिश्यन्ते प्राज्ञकोविदाः।  
बहुदुःखपरिक्लेशं मानुष्यमिह दृश्यते ॥  


इन्द्र उवाच।  

पुनरेव महाभाग देवर्षिगणसेवित।  
समाख्याहि मम ब्रह्मन्किं सुखं चिरजीविनाम् ॥  


बक उवाच।  

अष्टमे द्वादशे वाऽपि शाकं यः पचते गृहे।  
कुमित्राण्यनपाश्रित् किं वै सुखतरं ततः ॥  
यत्राहानि न गण्यन्ते नैनमाहुर्महाशनम्।  
अपि शाकं पचानस्य सुखं वै मघवन्गृहे ॥  
आर्जितं स्वेन वीर्येण नाप्यपाश्रित्य कञ्चन।  
फलशाकमपि श्रेयो भोक्तुं ह्यकृपणं गृहे ॥  
परस्य तु गृहे भोक्तुः परिभूतस् नित्यशः।  
सुमृष्टमपि न श्रेयो विकल्पोऽयमतः सताम् ॥  
श्ववद्धि लोलुपो यस्तु परान्नं भोक्तुमिच्छति।  
धिगस्तु तस्य तद्भुक्तं कृपणस् दुरात्मनः ॥  
यो दत्त्वाऽतिथिभृत्येभ्यः पितृभ्यश्च द्विजोत्तमः।  
शिष्टान्यन्नानि यो भुङ्क्ते किं वै सुखतरं ततः ॥  
अतो मृष्टतरं नान्यत्पूतं किञ्चितच्छतक्रतो।  
दत्त्वा यस्त्वतिथिभ्योऽन्नं भुङ्क्ते तेनैव नित्यशः ॥  
तावतां गोसहस्राणां फलं प्राप्नोति दायकः।  
यदेनो यौवनकृतन्तत्सर्वं नश्यते ध्रुवम् ॥  
रसदक्षिणस् भुक्तस् द्विजस्य तु करे गतम्।  
यद्वारि वारिणा सिञ्चेत्तद्ध्येनस्तरते क्षणात् ॥  
एताश्चान्याश्च वै बह्वीः कथयित्वा कथाः शुभाः।  
बकेन सह देवेन्द्र आपृच्छ्य त्रिदिवं गतः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि षणअणवत्यधिकशततमोऽध्यायः ॥196॥  

## टिप्पणयः

ऋषिर्बकः किल भवतो दीर्घायुरासीच्चेति ध. पाठः ॥  
यह्नोत्सववतीं रम्यां पृध्वीं राजञ्शतक्रतुरिति ध. पाठः ॥  
आकुलानां समृद्धानां कथं कालविपर्ययः इति ध. पाठः ॥  
द्विजस्य तु करे हुतमिति ध. पाठः ॥  

###### अरण्यपर्व \- अध्याय 197

### ॥  
श्रीः ॥  

## 3.197. अध्यायः 197

## विषयाः

मार्कण्डेयेन पाण्डवान्प्रति क्षत्रियमहिमख्यापकशिबिचरित्रकीर्तनम् ॥1॥  

## पाठः



वैशम्पायन उवाच।  

ततः पाण्डवाः पुनर्मार्कण्डेयमूचुः ॥  
कथितं ब्राह्मणमाहात्म्यं राजन्यमाहात्म्यमिदानीं शुश्रूषामह इति तानुवाच मार्कण्डेयो महर्षिः श्रूयतामिदानीं राजन्यानां माहात्म्यमिति ॥  
कुरूणामन्यतमः सुहोत्रो नाम राजा महर्षीनभिगम्य निवृत्यरथस्थमेव राजानमौशीनरं शिबिं ददर्शाभिमुखं तौ समेत्य परस्परेण यथावयः पूजां प्रयुज्य गुणसाम्येन परस्परेण तुल्यात्मानौ विदित्वाऽन्योन्यस्य पन्थानं न ददतुस्तत्र नारदः प्रादुरासीत्किमिदं भवन्तौ परस्परस्य पन्थानमावृत्य तिष्ठत इति ॥  
तावूचतुर्नारदं नैतद्भगवन्पूर्वकर्मकर्त्रादिभिर्विशिष्टस् पन्था उपदिश्यते समर्थाय वा आवां च सख्यं परस्परेणोपगतौ तच्चावधानतोऽत्युत्कृष्टमधरोत्तरं परिभ्रष्टम् ॥  
नारदस्त्वेवमुक्तः श्लोकत्रयमपठत् ॥  
क्रूरः कौरव्य मृदवे मृदुः क्रूरे च कौरव।  
साधुश्चासाधवे साधुः साधवे नाप्नुयात्कथम् ॥  
कृतं शतगुणं कुर्यान्नास्ति देवेषु निर्णयः।  
औशीनरः साधुशीलो भवतो वै महीपतिः ॥  
जलेत्कदर्यं दानेन सत्येनानृतवादिनम्।  
क्षमया क्रूरकर्माणमसाधुं साधुना जयेत् ॥  
तदुभावेव भवन्तावुदारौ य इदानीं भवद्भ्यामन्यतमः सोपसर्पतु एतद्वै निदर्शनमित्युक्ताव तूष्णीं नारदो बभूव ॥  
एतच्छ्रुत्वा तु कौरव्यः शिबिं प्रदक्षिणं कृत्वा पन्थानं दत्त्वा बहुकर्मभिः प्रशस्य प्रययौ ॥  
तदेतद्राज्ञो महाभाग्यमप्युक्तवान्नारदः ॥  
॥  
इतिश्रीमन्महाभारते अरण्यपर्वणि मार्कण्डेयसमाख्यापर्वणि सप्तनवत्यधिकशततमोऽध्यायः ॥197॥  

## टिप्पणयः

नैतत् यत्पन्थास्त्याज्य इत्येतन्नेत्यर्थः।  
तत्र हेतुः पूर्वेति।  
पूर्वे च ते कर्मकर्त्रादयश्चेति विग्रहः।  
अनुमन्तृवक्तृप्रभृतय आदिशब्दार्थः।  
अवधानतो विचारतः।  
अधरेति।  
आवयोस्तारतम्यं नास्तीत्यर्थः ॥  
पूर्वार्धे खलवृत्तं नाप्नुयात्साधुत्वं वै कथं न कुर्यादित्यर्थः ॥  
राज्ञः शिबेः ॥  

###### अरण्यपर्व \- अध्याय 198

### ॥  
श्रीः ॥  

## 3.198. अध्यायः 198

## विषयाः

मार्कण्डेयेन पाण्डवान्प्रति विप्राय गोप्रदानरूपयवातिचरितकथनम् ॥1॥  

## पाठः



\[*मार्कण्डेय उवाच।  

इदमन्यच्छ्रूतां ययातिर्नाहुषो राजा राज्यस्थः पौरजनावृत आसाञ्चक्रे ॥  
गुर्वर्थी ब्राह्मण उपेत्याब्रवीत् भो राजन्गुर्वर्थं भिक्षेयं समयादिति राजोवाच ॥  
ब्रवीतु भगवान्समयमिति ॥  


ब्राह्मण उवाच।  

विद्वेषणं परमं जीवलोके कुर्यान्नरः पार्थिव याच्यमानः।  
तं त्वां पृच्छामि कथं तु राज\- न्दद्याद्वान्दयितं च मेऽद्य ॥  


राजोवाच।  

नचानुकीर्तये दद्य दत्त्वा अयाच्यमर्थं न च संशृणोमि।  
प्राप्यमर्थं च संश्रुत्य तं चापि दत्त्वा सुसुखी भवामि ॥  
ददामि ते रोहिणीनां सहस्रं प्रियो हि मे ब्राह्मणो याचमानः।  
न मे मनः कुप्यति याचमाने दत्तं न शोचामि कदाचिदर्थम् ॥  
इत्युक्त्वा ब्राह्मणा राजा गोसहस्रं ददौ।  
प्राप्तवांश्च गवां सहस्रं ब्राह्मण इति ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि अष्टनवत्यधिकशततमोऽध्यायः ॥198॥  

## टिप्पणयः

विद्वेषणं याचकस्य द्वेषम्।  
प्रीत्यैव ददासि चेत् ग्रहीष्यामीत्यर्थः ॥  
हे दद्य ददो हानं तदर्ह ॥  
रोहिणीनां गवाम् ॥  
\* \- एतदाद्यध्यायत्रयं षोढशगद्याधिकं झ. पुस्तकएव दृश्यते नेतरकोशेषु।  

###### अरण्यपर्व \- अध्याय 199

### ॥  
श्रीः ॥  

## 3.199. अध्यायः 199

## विषयाः

मार्कण्डेयेन सेदुकवृषदर्भचरितकथनम् ॥1॥  

## पाठः



वैशम्पायन उवाच।  

भूय एव महाभाग्यं कथ्यतामित्यब्रवीत्पाण्डवः ॥  
अथाचष्ट मार्कण्डेयो महाराज वृषदर्भसेदुकनामानौ राजानौ नतिमार्गरतावस्त्रोपास्त्रकृतिनौ ॥  
सेदुको वृषदर्भस् बालस्यैव उपांशुव्रतमभ्यजानात् कुप्यमदेयं ब्राह्मणस्य ॥  
अथ तं सेदुकं ब्राह्मणः कश्चिद्वेदाध्ययनसम्पन्न आशिषं दत्त्वा गुर्वर्थी भिक्षितवान् ॥  
अश्वसहस्रं मे भवान्ददात्विति ॥  
तं सेदुको ब्राह्मणमब्रवीत् ॥  
नास्ति सम्भवो गुर्वर्थं दातुमिति ॥  
स त्वं गच्छ वृषदर्भसकाशम् ॥  
राजा परमधर्मज्ञो ब्राह्मण तं भिक्षस्व ॥  
स ते दास्यति तस्यैतदुपांशुव्रतमिति ॥  
अथ ब्राह्मणो वृषदर्भसकाशं गत्वा अश्वसहस्रमयाचत ॥  
स राजा तं कशेनाताडयत् ॥  
तं ब्राह्मणोऽब्रवीत् ॥  
किं हिंस्यनागसं मामिति ॥  
एवमुक्त्या तं शपन्तं राजाऽऽह ॥  
विप्र किं यो न ददाति तुभ्यमुताहोस्विद्ब्राह्मण्यमेतत् ॥  


कब्राह्मण उवाच।  

राजाधिराज तव समीपं सेदुकेन प्रेषितो भिक्षितुमागतः तेनानुशिष्टेन मया त्वं भिक्षितोसि ॥  
पूर्वाह्णे ते दास्यामि यो मेऽद्य बलिरागमिष्यति ॥  
यो हन्यते कशया कथं मोघं क्षेपणं तस्य स्यात् ॥  
इत्युक्त्वा ब्राह्मणाय दैवसिकामुत्पत्तिं प्रदात् ॥  
अधिकस्याश्वसहस्रस्य मूल्यमेवादादिति ॥  

## टिप्पणयः

उपांशु बहिरनुद्धाटितम्।  
कुप्यं स्वर्णरूप्यादन्यत् ॥  
कशेन पुंस्त्वमार्षम् ॥  
हिंसि हिनस्सि ताडयसि ॥  
शपन्तं शापं दित्सन्तम्।  
हे विप् यो न ददाति स्वीयं धनं तुभ्यं तस्मै वा एतत् शापदानं उचितम्।  
उताहोस्वित् एतद्ब्राह्मण्यं ब्राह्मणयोग्यं स्वोयमपि दित्सन्न शापयोग्यः नापि शानतिधर्मा ब्राह्मणः शापं दातुमर्हतीत्यर्थः ॥  
क्षेपणं दूरीकरणम्।  
अवश्यं स प्रसादनीय इत्यर्थः ॥  
दैवसिकां एकदिवसजातामुत्पततिं धनस्य।  
स्वनियमभङ्गाय प्रवृत्तं ब्राह्मणं दण्डयितुमपि प्रार्थितादधिकं दत्त्वा प्रसादयितुमपि समर्था राजान इति तात्पर्यम् ॥  

###### अरण्यपर्व \- अध्याय 200

### ॥  
श्रीः ॥  

## 3.200. अध्यायः 200

## विषयाः

मार्कण्डेयेन पाण्डवानप्रति श्येनात्कपोतरक्षणरूपशिबिचरितकथनम् ॥1॥  

## पाठः



मार्कण्डेय उवाच।  

देवानां कथा सञ्जाता महीतलं गत्वा महीपतिं शिबिमौशीनरं साध्वेनं शिबिं जिज्ञास्याम इति ॥  
एवं भो इत्युक्त्वा अग्नीन्द्रावुपतिष्ठेताम् ॥  
अग्निः कपोतरूपेण तमभ्यधावदामिषार्थमिन्द्रः श्येनरूपेण ॥  
अथ कपोतो राज्ञो दिव्यासनासीनस्योत्सङ्गं न्यपतत् ॥  
अथ पुरोहितो राजानमब्रवीत् ॥  
प्राणरक्षार्थं श्येनाद्भीतो भवन्तं प्राणार्थी प्रपद्यते ॥  
वसु ददातु अन्तवान्पार्थिवोऽस्य निष्कृतिं कुर्यात् घोरं कपोतस्य निपातमाहुः ॥  
अथ कपोतो राजानमब्रवीत् ॥  
प्राणरक्षणार्थं श्येनाद्भीतो भवन्तं प्राणार्थी प्रपद्ये अङ्गैरङ्गानि प्राप्यार्थी मुनिर्भूत्वा प्राणांस्त्वां प्रपद्ये ॥  
स्वाध्यायेन कर्शितं ब्रह्मचारिणं मां विद्धि ॥  
तपसा दमेन युक्तमाचार्यस्याप्रतिकूलभाषिणम् ॥  
एवंयुक्तमपापं मां विद्धि ॥  
गदामि वेदानविचिनोमि छन्दः सर्वेवेदा अक्षरशो मे अधीताः।  
न साधु दानं श्रोत्रियस्य प्रदानं मा प्रादाः श्येनाय न कपोतोऽस्मि ॥  
अथ श्येनो राजानमब्रवीत् ॥  
पर्यायेण वसतिर्वा भवेषु सर्गे जातः पूर्वमस्मात्कपोतात्।  
त्वमाददानोऽथ कपोतमेनं मा त्वं राजन्विघ्नकर्ता भवेथाः ॥  


राजोवाच।  

केनेदृशी जातु परा हि दृष्टा वागुच्यमाना शकनेन संस्कृता।  
यां वै कपोतो वदते यां च श्येन उभौ विदित्वा कथमस्तु साधु ॥  
नास्य वर्षं वर्षति वर्षकाले नास्य बीजं रोहति काल उप्तम्।  
भीतं प्रपन्नं यो हि ददाति शत्रवे न त्राणं लभेत्राणमिच्छन्स काले ॥  
जाता ह्रस्वा प्रजा प्रमीयते सदा न वासं पितरोऽस्य कुर्वते।  
भीतं प्रपन्नं यो हि ददाति शत्रवे नास्य देवाः प्रतिगृह्णन्ति हव्यम् ॥  
मोघमन्नं विन्दति चाप्रचेताः स्वर्गाल्लोकाद्धश्यति शीघ्रमेव।  
भीतं प्रपन्नं यो हि ददाति शत्रवे सेन्द्रा देवाः प्रहरन्त्यस्य वज्रम् ॥  
उक्षाणं पक्त्वा सह ओदनेन अस्मात्कपोतात्प्रति ते नयन्तु।  
यस्मिन्देशे रमसेऽतीव श्येन तत्रमांसं शिवयस्ते वहन्तु ॥  


श्येन उवाच।  

नोक्षाणो राजन्प्रार्थयेयं न चान्य दस्मान्मांसमधिकं वा कपोतात्।  
देवैर्दत्तः सोऽद्य ममैष भक्ष\- स्तन्मे ददस्व शकुनानामभावात् ॥  


राजोवाच।  

उक्षाणं वेहतमनूनं नयन्तु ते पश्यन्तु पुरुषा ममैव।  
भयाहितस् दायं ममान्तिकात्त्वां प्रत्याम्नायं तु त्वं ह्येनं मा हिंसीः ॥  
त्यजे प्राणाननैव दद्यां कपोतं सौम्यो ह्ययं किं न जानासि श्येन।  
यथा क्लेशं मा कुरुष्वेह सौम्य नाहं कपोतमर्पयिष्ये कथञ्चित् ॥  
यथा मां वै साधुवादैः प्रसन्नाः प्रशंसेयुः शिबयः कर्मणा तु।  
यथा श्येन प्रियमेव कुर्यां प्रशाधि मां यद्वदेस्तत्करोमि ॥  


श्येन उवाच।  

ऊरोर्दक्षिणादुत्कृत्य स्वपिशितं तावद्राजन्यावन्मांसं कपोतेन समम् ॥  
तथा तस्मात्साधु त्रातः कपोतः प्रशंसेयुश्च शिबय कृतं च प्रियं स्यान्ममेति ॥  
अथ स दक्षिणादूरोरुत्कृत्य स्वमांसपेशीं तुलयाधारयत् ॥  
गुरुतर एव कपोत आसीत् ॥  
पुनरन्यमुच्चकर्त गुरुतर एव कपोतः ॥  
एवं सर्वं समधिकृत्य शरीरं तुलायामारोपयामास रतत्तथापि गुरुतर एव कपोत आसीत् ॥  
अथ राजा स्वयमेव तुलामारुरोह ॥  
न च व्यलीकमासीद्राज्ञ एतद्वृत्तान्तं दृष्टाव त्रात इत्युक्त्वा प्रालीयत श्येनः अथ राजा अब्रवीत् ॥  
कपोतं विद्युः शिवयस्त्वां कपोत पृच्छामि ते शकुने को नु श्येनः।  
नानीश्वर ईदृशं जातु कुर्या\- देतं प्रश्नं भगवन्मे विचक्ष्व ॥  


कपोत उवाच।  

वैश्वानरोऽहं ज्वलनो धूमकेतु\- रथैव श्येनो वज्रहस्तः शचीपतिः।  
साधु ज्ञातुं त्वामृषभं सौरथेय नौ जिज्ञासया त्वत्सकाशम्प्रपन्नौ ॥  
यामेतां पेशीं मम निष्क्रयाय प्रादाद्भवानसिनोत्कृत्य राजन्।  
एतद्वो लक्ष्म शिवं करोमि हिरण्यवर्णं रुचिरं पुण्यगन्धम् ॥  
एतासां प्रजानां पालयिता यशस्वी सुरर्षीणामथ सम्मतो भृशम्।  
एतस्मात्पार्श्वात्पुरुषो जनिष्यति कपोतरोमेति च तस्य नाम ॥  
कपोतरोमाणं शिबिनौद्भिदं पुत्रं प्राप्स्यसि नृपवृषसंहननं यशोदीप्यमानं द्रष्टासि शूरमृषभं सौरथानाम् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि द्विशततमोऽध्यायः ॥200॥  

## टिप्पणयः

घोरं निन्दितं अनिष्टसूचकमित्यर्थः।  
अन्तवान् दिगन्तानामीश्वरः ॥  
अङ्गैरिति।  
मुनिरहं स्वशरीरेण कपोतशरीरं प्रविष्टोऽस्मीत्यर्थः।  
प्राणान्प्राणरक्षकत्वेन त्वमेव मम प्राणा इत्यर्थः ॥  
श्रोत्रियस्य मे श्येनाय त्वत्कर्तृकं प्रदानं न साधुदानम् ॥  
भवेषु जन्मसु पर्यायेण वसतिः स्थितिर्भवति अतस्त्वं सर्गे सृष्टौ अस्मात्कपोतात् जातोसि।  
अतस्त्वं तव जन्मान्तरीयं पितरं कपोतं आददानो रक्षन् मम आहारे विघ्नं माकुर्वित्यर्थः ॥  
एतयोः स्वरूपं ज्ञात्वा साधुकर्म कथं कुर्यामिति विमृशतीत्यर्थः ॥  
ह्रस्वा शैशवे एव प्रजा प्रमीयते म्रियते ॥  
मोघं निष्फलं सोऽन्नं विन्दन्ति लभते।  
अप्रचेताः अनुदारः ॥  
अस्मात्कपोतात्।  
एनं कपोतं मोचयित्वा ते तुभ्यं प्रतिनयन्तु प्रतिनिधित्वेन समर्पयन्तु ॥  
शकुनानां एकस्मिन्नेव बहुत्वम्।  
अभावात् नाशेन ॥  
उक्षाणं बलीवर्दनम्।  
वेहतं वन्ध्यां गां वा अनूनं सर्वाङ्गसम्पूर्णं यथा स्यात्तथा।  
भयाहितस्य भीप्रस्तस्य कपोतस्य।  
दायं प्रतिधनं प्रत्याम्नायं नयन्तु प्रापयन्तु।  
पश्यन्तु आलोचयन्तु च सन्तः।  
एनं कपोतं मा हिंसीरिति ॥  
सौम्यो ह्ययं सोमसंयुक्तक्रतुवन्नित्यं परिपाल्यो ह्ययम्।  
हे सौम्य सोमवत्प्रियदर्शन ॥  
अधिकृत्य छित्त्वा ॥  
अपर्याप्तौ स्वयमेव तुलामाविवेश।  
व्यलीकं अप्रियम्।  
त्रातस्त्वया कपोत इत्युक्त्वा ॥  
हे सौरथेय सुरथायाः पुत्र।  
नौ आवाम्।  
विद्धीति शेषः ॥  
असिना स्वङ्गेन।  
एतन्मांसम्।  
वः गृपाणां लक्ष्म चिह्निं करोमि ॥  
शिबिना शिथिलशरीरेण जातं औद्भिदं उद्भेदेन जातम्।  
यशसा दीप्यमानम् ॥  

###### अरण्यपर्व \- अध्याय 201

### ॥  
श्रीः ॥  

## 3.201. अध्यायः 201

## विषयाः

मार्कण्डेयेन पाण्डवान्प्रति नारदेरिताष्टकादिराजतारतम्कथनपूर्वकदानमहिमानुवाद ॥1॥  

## पाठः



वैशम्पायन उवाच।  

भूय एव महाभाग्यं कथ्यतामित्यब्रवीत्पाण्डवो मार्कण्डेयम् ॥  
अथाचष्ट मार्कण्डेयः ॥  
अष्टकस्य वैश्वामित्रेरश्वमेधे सर्वे राजानः प्रागच्छन् ॥  
भ्रातरश्चास्य प्रतर्दनो वमुमनाः शिबिरौशीनर रइति स च समाप्तयज्ञो भ्रातृभिः सह रथेन प्रायात्ते च नारदमागच्छन्तमभिवाद्यारोहतु भवान्रथमित्यब्रुवन् ॥  
तांस्तथेत्युक्त्वा रथमारुरोह ॥  
अथ तेषामेकः सुरर्षिं नारदमब्रवीत् ॥  
प्रसाद्य भगवन्तं किञ्चिदिच्छेयं प्रष्टुमिति ॥  
पृच्छेत्यब्रवीदृषिः ॥  
रसोऽब्रवीदायुष्मन्तः सर्वगुणप्रमुदिताः ॥  
अथायुष्मन्तं स्वर्गस्थानं चतुर्भिर्यातव्यं स्यात्कोऽवतरेत् ॥  
अयमष्टकोऽवतरेदित्यब्रवीदृषिः ॥  
किङ्कारणमित्यपृच्छत् ॥  
अथाचष्टाष्टकस्य गृहे मया उपितं स मां रथेनानुप्रावहदथापश्यमनेकानि गोसहस्राणि वर्णशो विविक्तानि तमहमपृच्छं कस्येमा गाव इति सोब्रवीत् ॥  
मयानिसृष्टाइत्येतास्तेनैवस्वयं श्लाघति कथितेन ॥  
एपोवतरेदथ त्रिभिर्यातव्यं साम्प्रतं कोऽवतरेत् ॥  
प्रतर्दन इत्यत्रवीदृषिः ॥  
तत्र किं कारणं प्रतर्दनस्यापि गृहे मयोपितं स मां रथेनानुप्रावहत् ॥  
अथैनं ब्राह्मणोऽभिक्षेताश्वं मे ददातु भवान्निवृत्तो दास्यामीत्यब्रवीद्ब्राह्मणं त्वरितमेव दीयतामित्यब्रवीद्ब्राह्मणस्त्वरितमेव स ब्राह्मणस्यैव मुक्त्वा दक्षिणं पार्श्वमददत् ॥  
अथान्योष्यश्वार्थी ब्राह्मण आगच्छत् ॥  
तथैव चैनमुक्त्वा वामपार्ष्णिमभ्यदादथ प्रायात्पुनरपि चान्योप्यश्वार्थी ब्राह्मण आगच्छत् त्वरितोथ तस्मै अपनह्य वामं धुर्यमददत् ॥  
अथ प्रायात्पुनरन्य आगच्छदश्वार्थी ब्राह्मणस्तमब्रवीदतियातो दास्यामि त्वरितमेव मे दीयतामित्यब्रवीद्ब्राह्मणस्तस्मै दत्त्वाऽश्वं रथधुरं गृह्णता व्याहृतं ब्राह्मणानां साम्प्रतं नास्ति किञ्चिदिति ॥  
य एष ददाति चासूयति च तेन व्याहृतेन तथाऽवतरेत् ॥  
अथ द्वाभ्यां यातव्यमिति कोऽवतरेत् ॥  
वसुमना अवतरेदित्यब्रवीदृषिः ॥  
किङ्कारणमित्यपृच्छदथाचष्ट नारदः ॥  
अहं परिभ्रमन्वसुमनसो गृहमुपस्थितः ॥  
स्वस्तिवचनमासीत्पुष्परथस्य प्रयोजनेन तमहमन्वगच्छं स्वस्तिवाचितेषु ब्राह्मणेषु रथो ब्राह्मणानां दर्शितः ॥  
तमहं रथं प्राशंसमथ राजाऽब्रवीद्भगवतारथः प्रशस्तः ॥  
एष भगवतो भगवतोरथ इति ॥  
अथ कदाचित्पुनरप्यहमुपस्थितः पुनरेव च रथप्रयोजनमासीत् ॥  
सम्यगयमेष भगवत इत्येवं राजाऽब्रवीदिति पुनरेव च तृतीयं स्वस्तिवाचनं समभावयमथ राजा ब्राह्मणानां दर्शयन्मामभिप्रेक्ष्याब्रवीत् ॥  
अथो भगवता पुष्परथस्य स्वस्तिवाचनानि सुष्ठु सम्भावितानि एतेन द्रोहवचनेनावतरेत् ॥  
अथैकेन यातव्यं स्यात्कोऽवतरेत्पुनर्नारद आह ॥  
शिबिर्यायादहमवतरेयं अत्र किं कारणमित्यब्रवीत् ॥  
असावहं शिविना समो नास्मि यतो\] ब्राह्मणः कश्चिदेनमब्रवीत् ॥  
शिबे अन्नार्थ्यस्मीति तमब्रवीच्छिबिः किं क्रियतामाज्ञापयतु भवानिति ॥  
अथैनं ब्राह्मणोऽब्रवीत् य एष ते पुत्रो बृहद्गर्भो नाम एष प्रमातव्य इति तमेनं संस्कुरु अन्नं चोपपादय ततोऽहं प्रतीक्ष्य इति ॥  
ततः पुत्रं प्रमाथ्य संस्कृत्य विधिना साधयित्वा पात्र्यामर्पयित्वा शिरसा प्रतिगृह्य ब्राह्मणममृगयत् ॥  
अथास्य मृगयमाणस्य कश्चिदाचष्ट एष ते ब्राह्मणो नगरं प्रविश्य दहति ते गृहं कोशागारमायुधागारं स्त्र्यगारमश्वशालां हस्तिशालां च क्रुद्ध इति ॥  
अथ शिबिस्तथैवाविकृतमुखवर्णो नगरं प्रविश्य ब्राह्मणं तमब्रवीत्सिद्धं भगवन्नन्नमिति ब्राह्मणो न किञ्चिद्व्याजहार विस्मयादधोमुखश्चासीत् ॥  
ततः प्रासादयद्ब्राह्मणं भगवन्भुज्यतामिति ॥  
मुहूर्तादुद्वीक्ष्य शिबिमब्रवीत् ॥  
त्वमेवैतदशानेति तत्राह तथेति शिबिस्तथैवाविमना महित्वा कपालमभ्युद्धार्य भोक्तुमैच्छत् ॥  
अथास्य ब्राह्मणो हस्तमगृह्णात् ॥  
अब्रवीच्चैनं जितक्रोधोसि न ते किञ्चिदपरित्याज्यं ब्राह्मणार्थे ब्राह्मणोऽपि तं महाभागं सभाजयत् ॥  
स ह्युद्वीक्षमाणः पुत्रमपश्यदग्रे तिष्ठन्तं देवकुमारमिव पुण्यगन्धान्वितमलङ्कृतं सर्वं च तमर्थं विधाय ब्राह्मणोऽन्तरधीयत ॥  
स ह्युद्वीक्षमाणः पुत्रमपश्यदग्रे तिष्ठन्तं देवकुमारमिव पुण्यगन्धान्वितमलङ्कृतं सर्वञ्च तमर्थं विधाय ब्राह्मणोऽन्तरधीयत ॥  
तस्य राजर्षेर्विधाता तेनैव वेषेण परीक्षार्थमागत इतितस्मिन्नन्तर्हिते अमात्या राजानमूचुः ॥  
किं प्रेप्सुना भवता इदमेवं जानता कृतमिति ॥  


शिबिरुवाच।  

नैवाहमेतद्यशसे ददानि न चार्यहेतोर्न च भोगतृष्णया।  
पापैरनासेवित एष मार्ग इत्येवमेतत्सकलं करोमि ॥  
सद्भिः सदाऽध्यासितं तु प्रशस्तं तस्मात्प्रशस्तं श्रयते मतिर्मे।  
एतन्महाभाग्यवरं शिबेस्तु तस्मादहं वेद यथावदेतत् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि एकाधिकद्विशततमोऽध्यायः ॥201॥  

## टिप्पणयः

आयुष्मन्तं चिरकालभोग्यम्।  
स्वर्गस्थानम्।  
पुंस्त्वमार्षम्।  
अवतरेत्स्वर्गात् भूमौ प्रथममिति शेषः ॥  
पार्श्वं रथचक्रप्रदेशस्थमश्चम् ॥  
अतियातोऽतिवेगवान्।  
अश्वचतुष्टयस्यापि दानात् धुरं स्वहस्तेनैव गृह्णता।  
साम्प्रतं युक्तायुक्तविचारः ॥  
पुष्परथस् गिरिगगनसागरेष्वप्रतिषिद्धमार्गस्य प्रयोजनेन तदर्थमित्यर्थः ॥  
रथः स्तुत एव नतु याचितः।  
राजापि ममाशयं बुद्धापि रथं न दत्तवान् रथस्तुतिं चानुमोदितवानिति प्रघट्टकार्थः ॥  
द्रोहवचनेन अदत्त्वा वृथास्तवेन ॥  
महित्वा पूजयित्वा।  
कपालं शीर्षास्थिपात्रम् ॥  
यो दत्त्वा श्लाघते यश्चासूयेत् यश्चार्थिनो लिप्सितमिङ्गितैर्ज्ञात्वापि तं स्तुतिमात्रेणैव सम्भावयति नत्वर्थेन यश्च ब्राह्मणेनार्थितः श्रद्धाक्षमापूर्वकमदेयमपि ददाति अकर्तव्यमपि करोति ते उत्तरोत्तरं श्रेष्ठाः।  
तत्राप्यन्त्यो नारदादपि श्रेष्ठ इति दातुर्गुणदाम विधानपरोऽयमध्यायः ॥  

###### अरण्यपर्व \- अध्याय 202

### ॥  
श्रीः ॥  

## 3.202. अध्यायः 202

## विषयाः

मार्कण्डेयेन पाण्डवान्प्रति कीर्त्यकीर्त्योः स्वर्गनरकनिवासहेतुताप्रतिपादकेन्द्रद्युम्नोपाख्यानकथनम् ॥1॥  

## पाठः



वैशम्पायन उवाच।  

मार्कण्डेयमृषिं पाण्डवाः पर्यपृच्छन्नस्ति कश्चिद्भवतश्चिरजाततर इति ॥  
स तानुवाचास्ति खलु राजर्षिरिन्द्रद्युम्नो नाम क्षीणपुण्यस्त्रिदिवात्प्रच्युतः कीर्तिर्मे व्युच्छिन्नेति स मामुपातिष्ठदथ प्रत्यभिजानाति मां भवानिति ॥  
तमहमब्रवं नाभिजानीमो भवन्तमिति रकार्यचेष्टाकुलत्वानन वयं रासायनिका ग्रामैकरात्रवासिनो न प्रत्यभिजानीमोऽप्यात्मनोऽर्थानामनुष्टानं न शरीरोपतापेनात्मनः समारभामोऽर्थानामनुष्ठानम् ॥  
`एवमुक्तो राजर्षिरिन्द्रद्युम्नः पुनर्मामब्रवीत् ॥  
अथास्ति कश्चित्त्वत्तश्चिरजाततर इति।  
तं पुनः प्रत्यब्रवम् ॥'  
अस्ति खलु हिमवति प्रावारकर्णो नामोलूकः प्रतिवासति ॥  
स मत्तश्चिरजातो भवन्तं यदि जानीयाद्विप्रकृष्टे चाध्वनि हिमवांस्त त्रासौ प्रतिवसतीति ॥  
तत स मामश्वो भूत्वा तत्रावहद्यत्र बभूवो लूकः ॥  
अथैनं स राजर्षिः पर्यपृच्छत्प्रतिजानाति मां भवानिति ॥  
स मुहूर्तमिव ध्यात्वाऽब्रवीदेनं नाभिजानामि भवन्तमिति स एवमुक्त इन्द्रद्युम्नः पुनस्तमुलङ मब्रवीद्राजर्षिः ॥  
अथास्ति कश्चिद्भवतः सकाशाच्चिरजात इति स एवमुक्तोऽब्रवीदस्तिखल्विन्द्रद्युम्नं नाम सरस्त स्मिन्नालिजङ्घो नाम बकः प्तिवसति सोस्मत्तश्चिरजाततरस्तं पृच्छेति तत इन्द्रद्युम्नो मां चोलूकमादाय तत्सरोऽगच्छद्यत्रासौ नालिजङ्घो नाम बको बभूव ॥  
सोस्माभिः पृष्टो भवानिममिनद्रद्युम्नं राजानमभिजानातीति स एवं मुहूर्तं ध्यात्वाऽब्रवीन्नाभिजानाम्यहमिन्द्रद्युम्नं राजानमिति ॥  
ततः सोस्माभिः पृष्टः कश्चिद्भवतोऽन्यश्चिरजाततरोस्तीति स नोऽब्रवीदस्ति खल्वस्मिन्नेव सरस्यकूपारो नाम रकच्छपः प्रतिवसति ॥  
स मत्तश्चिरजाततरः स यदि कथञ्चिदभिजानीयादिमं राजानं तमकूपारं पृच्छध्वमिति ॥  
ततः स बकस्तमकूपारं कच्छपं विज्ञापयामास अस्माकमभिप्रेतं भवन्तं कञ्चिदर्थमभिप्रष्टं साध्वागम्यतां तावदिति तच्छ्रुत्वा कच्छपस्तस्मात्सरस उत्थायाभ्यागच्छद्यत्र तिष्ठामो वयं तस्य सरसस्तीरे आगतं चैनं वयमपृच्छाम भवानिन्द्रद्युम्नं राजानमभिजानातीति ॥  
स मूहूर्तं ध्यात्वा बाष्पसम्पूर्णनयन उद्विग्नहृदयो वेपमानो विसञ्ज्ञकल्पः प्राञ्जलिरब्रवीत् किमहमेनं न प्रत्यभिज्ञास्यामीह ह्यनेन सहस्रकृत्वः पूर्वमग्निचितिषूपहिताः ॥  
सरश्चेदमस्य दक्षिणोदकदत्ताभिर्गोभिरतिक्रममाणाभिः कृतम् ॥  
अत्रचाहं प्रतिवसामीति ॥  
अथैतत्सकलं कच्छपेनोदाहृतं श्रुत्वा तदनन्तरं देवलोकाद्देवरथः प्रादुरासीद्वाचश्चाश्रूयन्तेन्द्रद्युम्नं प्रति प्रस्तुतस्ते स्वर्गो यथोचितं स्थानं प्रतिपद्यस्व कीर्तिमानस्यव्यग्रो याहीति ॥  
-20213 भवन्ति चात्र श्लोकाः।  
दिवं स्पृशति भूमिं च शब्दः पुण्यस्य कर्मणः।  
यावत्स शब्दो भवति तावत्स्वर्गे महीयते ॥  
अकीर्तिः कीर्त्यते लोके यस्य भूतस्य कस्यचित्।  
स पतत्यधमाँल्लोकान्यावच्छब्दः प्रकीर्त्यते ॥  
तस्मात्कल्याणवृत्तः स्याद्दाता तावन्नरो भुवि।  
विहाय वृत्तम्पापिष्ठं धर्ममेव समाश्रयेत् ॥  
इत्येतच्छ्रुत्वा स राजाऽब्रवीत्तिष्ठ तावद्यावदिमौ वृद्धौ यथास्थानं प्रतिपादयामीति ॥  
स मां प्रावारकर्णं चोलूकं यथोचिते स्थाने प्रतिपाद्य तेन देवयानेन संसिद्धं यथोचितं स्थानं प्रतिपेदे तन्मयाऽनुभूतं चिरजीविनेदृशमिति पाण्डवानुवाच मार्कण्डेयः ॥  
तमृषिं पाण्डवाश्चोचुः साधु शोभनं भवता कृतंराजानमिन्द्रद्युम्नं स्वर्गलोकाच्च्युतं स्वे स्थाने प्रतिपादयतेत्यथैतानब्रवीदसौ ननु देवकीपुत्रेणापि कृष्णेन नरके मज्जमानो राजर्षिर्नृगस्तस्मात्कृच्छ्रात्पुनः समुद्धृत्यस्वर्गं प्रापित इति ॥  
इति श्रीमनमहाभारते अरण्यपर्वणि मार्कण्डेयसमास्यापर्वणि द्व्यधिकद्विशततमोऽध्यायः ॥202॥  

## टिप्पणयः

रसायनिकाः इति झ. पाठः ॥  
अग्निचितिषु अग्निचयनेषु कर्तव्येषु सत्मु ॥  
तावत्पुरुषउच्यते इति झ. पाठः।  
पुरुषः स्वर्गस्थ इति शेषः ॥  
असौ मार्कण्डेयः ॥  

###### अरण्यपर्व \- अध्याय 203

### ॥  
श्रीः ॥  

## 3.203. अध्यायः 203

## विषयाः

मार्कण्डेयेन युधिष्ठिरम्प्रति स्वार्गकारणीभूतसाधारणधर्मकथनम् ॥1॥  

## पाठः



वैशम्पायन उवाच।  

श्रुत्वा स राजा राजर्षिरिन्द्रद्युम्नस्य तत्तदा।  
मार्कण्डेयान्महाभागात्स्वर्गस्य प्रतिपादनम् ॥  
युधिष्ठिरो महाराज पुनः पप्रच्छ तं मुनिम्।  
कीदृशीषु ह्यवस्थासु दत्त्वा दानं महामुने।  
इन्द्रलोकं त्वनुभवेत्पुरुषस्तद्ब्रवीहि मे ॥  
गार्हस्थ्येऽप्यथवा बाल्ये यौवने स्थाविरेऽपि वा।  
यथा फलं समश्नाति तथा त्वं कथयस्व मे ॥  


मार्कण्डेय उवाच।  

वृथा जन्मानि चत्वारि वृथा दानानि षोडश।  
वृथा जन्म ह्यपुत्रस् ये च धर्मबहिष्कृताः ॥  
परपाकं च येऽश्नन्ति आत्मार्थं च पचेत्तु यः।  
पर्यश्नन्ति वृथा यत्र तदसत्यं प्रकीर्त्यते ॥  
आरूढपतिते दत्तमन्यायोपहृतं च यत्।  
व्यर्थं तु पतिते दानं ब्राह्मणे तस्करे तथा ॥  
गुरौ चानृतिके पापे कृतघ्ने ग्रामयाजके।  
वेदविक्रयिणे दत्तं तथा वृषलयाजके ॥  
ब्रह्मबन्धुषु यद्दत्तं यद्दत्तं वृषलीपतौ।  
स्त्रीजितेषु च यद्दत्तं व्यालग्राहे तथैव च ॥  
परिचारकेषु यद्दत्तं वृथा दानानि षोडश।  
तमोवृतस्तु यो दद्याद्भयात्क्रोधात्तथैव च ॥  
भुङ्क्ते च दानं तत्सर्वं गर्भस्थस्तु नरः सदा।  
ददद्दानं द्विजातिभ्यो वृद्धभावेन मानवः ॥  
तस्मात्सर्वास्ववस्थासु सर्वदानानि पार्थिव।  
दातव्यानि द्विजातिभ्यः स्वर्गमार्गजिगीषया ॥  


युधिष्ठिर उवाच।  

चातुर्वर्ण्यस्य सर्वस्य वर्तमानाः प्रतिग्रहे।  
केन विप्रा विशेषेण तारयन्ति तरन्ति च ॥  


मार्कण्डेय उवाच।  

जपैर्मन्त्रैश्च होमैश्च स्वाध्यायाध्यायनेन च।  
नावं वेदमयीं कृत्वातारयन्ति तरन्ति च ॥  
ब्राह्मणांस्तोषयेद्यस्तु तुष्यन्ते तस्य देवताः।  
वचनाच्चापि विप्राणां स्वर्गलोकमवाप्नुयात् ॥  
अनन्तं पुण्यलोकं तु गन्ताऽसौ तु न संशयः।  
श्लेष्मादिभिर्व्याप्ततनुर्म्रियमाणोऽविचेतनः ॥  
ब्राह्णा एव सम्पूज्याः पुण्यं स्वर्गमभीप्सता।  
श्राद्धकाले तु यत्नेन भोक्तव्या ह्यजुगुप्सिताः ॥  
दुर्बलः कुनस्वी कुष्ठी मायावी कुण्डगोलकौ।  
वर्जनीयाः प्रयत्नेन काण्डपृष्ठाश्च देहिनः ॥  
जुगुप्सितं हि यच्छ्राद्धं दहत्यग्निरिवेन्धनम् ॥  
ये ये श्राद्धे न पूज्यन्ते मूकान्धबधिरादयः।  
तेऽपिसर्वे नियोक्तव्या मिश्रिता वेदपारगैः ॥  
प्रतिग्रहश्च वै देयः शृणु यस् युधिष्ठिर।  
प्रदातारं तथाऽऽत्मानं यस्तारयति शक्तिमान् ॥  
तस्मिन्देयं द्विजे दानं सर्वागमविजानता।  
प्रदातारं तथाऽऽत्मानं तारयेद्यः स शक्तिमान् ॥  
न तथा हविषो होमैर्न पुष्पैर्नानुलेपनैः।  
अग्नयः पार्थ तुष्यन्ति यथा ह्यतिथिभोजने ॥  
तस्मात्त्वंसर्वयत्नेन यतस्वातिथिभोजने ॥  
पादोदकम्पादघृतन्दीपमन्नं प्रतिश्रयम्।  
प्रयच्छन्ति तु ये राजन्नोपसर्पन्ति ते यमम् ॥  
देवमाल्यापनयनं द्विजोच्छिष्टावमार्जनम्।  
आकल्पपरिचर्या च गात्रसंवाहनानि च।  
अत्रैकैकं नृपश्रेष्ठ गोदानाद्व्यतिरिच्यते ॥  
कपिलायाः प्रदानात्तु मुच्यते नात्र संशयः।  
तस्मादलङ्कृतां दद्यात्कपिलां तु द्विजातये ॥  
श्रोत्रियाय दरिद्राय गृहस्थायाग्निहोत्रिणे।  
पुत्रदाराभिभूताय तथा ह्यनुपकारिणे ॥  
एवंविधेषु दातव्या न समृद्धेषु भारत।  
को गुणो भरतश्रेष्ठ समृद्धेष्वभिवर्जितम् ॥  
एकस्यैका प्रदातव्या न बहूनां कदाचन।  
सा गौर्विक्रयमापन्ना हन्यात्रिपुरुषं कुलम्।  
न तारयति दातारं ब्राह्मणं नैव नैव तु ॥  
ब्राह्मणस्य विशुद्धस्य सुवर्णं यः प्रयच्छति।  
सुवर्णानां शतं तेन दत्तं भवति शाश्वतम् ॥  
अनड्वाहं तु यो दद्याद्बलवन्तं धुरन्धरम्।  
स निस्तरति दुर्गाणि स्वर्गलोकं च गच्छति ॥  
वसुन्धरां तु यो दद्याद्द्विजाय विदुषात्मने।  
दातारं ह्यनुगच्छन्ति सर्वे कामाभिवाञ्छिताः ॥  
पृच्छन्ति चान्नदातारं वदन्ति पुरुषा भुवि।  
अध्वनि क्षीणगात्राश्च पांसुना चावकुण्ठिताः ॥  
तेषामेव श्रमार्तानां यो ह्यन्नं कथयेद्बुधः।  
अन्नदातृसमः सोपि कीर्त्यते नात्र संशयः ॥  
तस्मात्त्वं सर्वदानानि हित्वाऽन्नं सम्प्रयच्छ ह।  
न हीदृशं पुण्यफलं विचित्रामिह विद्यते ॥  
यथाशक्ति च यो दद्यादन्नं विप्रेषु संस्कृतम्।  
स तेन कर्मणाऽऽप्नोति प्रजापतिसलोकताम् ॥  
अन्नमेव विशिष्टं हि तस्मात्परतरं न च।  
अन्नं प्रजापतिश्चोक्तः स च संवत्सरो मतः ॥  
संवत्सरस्तु यज्ञोऽसौ सर्वं यज्ञे प्रतिष्ठितम्।  
तस्मात्सर्वाणि भूतानि स्थावराणि चराणि च ॥  
तस्मादन्नं विशिष्टं हि सर्वेभ्यइति विश्रुतम् ॥  
येषां तटाकानि महोदकानि वाप्यश्चकूपाश्चप्रतिश्रयाश्च।  
अन्नस्य दानं मधुरा च वाणी यमस्य ते निर्वचना भवन्ति ॥  
धान्यं श्रमेणार्जितवित्तसञ्चितं विप्रे सुशीले प्रतियच्छते यः।  
वसुन्धरा तस्य भवेत्सुतुष्टा धारां वसूनां प्रतिमुञ्चतीव ॥  
अन्नदाः प्रथमं यान्ति सत्यवाक्यदनन्तरम्।  
अयाचितप्रदाता च समं यान्ति त्रयो जनाः ॥  


वैशम्पायन उवाच।  

कौतूहलसमुत्पन्नः पर्यपृच्छद्युधिष्ठिरः।  
मार्कण्डेयं महात्मानं पुनरेव सहानुजः ॥  
यमलोकस्य चाध्वानमन्तरं मानुषस्य च।  
कीदृशं किम्प्रमाणं वा कथं वा तन्महामुने।  
तरन्ति पुरुषाश्चैव केनोपायेन शंस मे ॥  


मार्कण्डेय उवाच।  

सर्वगुह्यतनं प्रश्नं पवित्रमृषिसंस्तुतम्।  
कथयिष्यामि ते राजन्धर्मं धर्मभृतांवर ॥  
षडशीतिसहस्राणि योजनानां नराधिप।  
यमलोकस्य चाध्वानमन्तरं मानुषस्य च ॥  
आकाशं तदपानीयं घोरं कान्तारदर्शनम्।  
न तत्र वृक्षच्छाया वा पानीनं केतनानि च ॥  
विश्रमेद्यत्र वै श्रान्तः पुरुषोऽध्वनि कर्शितः।  
नीयते यमदूतैस्तु यमस्वाज्ञाकरैर्बलात् ॥  
नराः स्त्रियस्तथैवान्ये पृथिव्यां जीवसञ्ज्ञिताः।  
ब्रह्मणेभ्यः प्रदानानि नानारूपाणि पार्थिव ॥  
हयादीनां प्रकृष्टानि तेऽध्वानं यान्ति वै नराः।  
सन्निवार्यातपं यानति च्छत्रेणैव हि च्छत्रदाः ॥  
तृप्ताश्चैवान्नदातारो ह्यतृप्ताश्चाप्यनन्नदाः।  
वस्त्रिणो वस्त्रदा यान्ति अवस्त्रा यान्त्यवस्त्रदाः ॥  
हिरण्यदाः सुखं यान्ति पुरुषास्त्वभ्यलङ्कृताः।  
भूमिदास्तुसुखं यान्ति सर्वैः कामैः सुतर्पिताः ॥  
यान्ति चैवापरिक्लिष्टा नरा सस्यप्रदावकाः।  
नराः सुखतरं यान्ति विमानेषु गृहप्रदाः ॥  
पानीयदा ह्यतृषिताः प्रहृष्टमनसो नराः।  
पन्थानं द्योतयन्तश्च यान्ति दीपप्रदाः सुखम् ॥  
गोप्रदास्तु सुखं यान्ति निर्मुक्ताः सर्वपातकैः।  
विमानैर्हंससंयुक्तैर्यान्ति मासोपवासिनः ॥  
तथा बर्हिप्रयुक्तैश्च षष्ठरात्रोपवासिनः।  
त्रिरात्रं क्षपते यस्तु एकभक्तेन पाण्डव ॥  
अन्तरा चैव नाश्नाति तस्य लोका ह्यनामयाः।  
पानीयस्य गुणा दिव्याः प्रेतलोकसुखावहाः ॥  
तत्र पुष्पोदका नाम नदी तेषां विधीयते।  
शीतलं सलिलं तत्रपिबन्ति ह्यमृतोपमम् ॥  
ये चदृष्कृतकर्माणः पूयं तेषां विधीयते।  
एवं नदी महाराज सर्वकामप्रदा हि सा ॥  
तस्मात्त्वमपि राजेन्द्र पूजयैनान्यथाविधि।  
अध्वनिं क्षीणगात्रश्च पथि पांशुसमन्वितः ॥  
पृच्छते ह्यन्नदातारं गृहमायाति चाशया।  
तं पूजयाथ यत्नेन सोऽतिथिर्ब्राह्यणश्च सः ॥  
तं यान्तमनुगच्छन्ति देवाः सर्वे सवासवाः।  
तस्मिन्सम्पूजिते प्रीता निराशा यान्त्यपूजिते ॥  
तस्मात्त्वमपि राजेन्द्र पूजयैनं यथाविधि।  
एतत्ते शतशः प्रोक्तं किं भूयः श्रोतुमिच्छसि ॥  


युधिष्ठिर उवाच।  

पुनः पुनरहं श्रोतुं कथां धर्मसमाश्रयाम्।  
पुण्यामिच्छामि धर्मज्ञ कथ्यमानां त्वया विभो ॥  


मार्कण्डेय उवाच।  

धर्मान्तरं प्रति कथां कथ्यमानां मया नृप।  
सर्वपापहरां नित्यं शृणुष्वावहितो मम ॥  
कपिलायां तु दत्तायां यत्फलञ्ज्येष्ठपुष्करे।  
तत्फलम्भरतश्रेष्ठ विप्राणां पादधावने ॥  
द्विजपादोदकक्लिन्ना यावत्तिष्ठति मेदिनी।  
तावत्पुष्करपर्णेन पिबन्ति पितरो जलम् ॥  
स्वागतेनाग्नयस्तृप्ता आसनेन शतक्रतुः।  
पितरः पादशौचेन अन्नाद्येन प्रजापतिः ॥  
यावद्वत्सस्य पादौ द्वौ शिरश्चैव प्रदृश्यते।  
तस्मिन्काले प्रदातव्या प्रयतेनान्तरात्मना ॥  
अन्तरिक्षगतो वत्सो यावद्योन्यां प्रदृश्यते।  
तावद्गौः पृथिवी ज्ञेया यावद्गर्भं न मुञ्चति ॥  
यावन्ति तस्यां रोमाणि वत्सस्य च युधिष्ठिर।  
तावद्युगसहस्राणि स्वर्लोके महीयते ॥  
सुवर्णनासां यः कृत्वा सखुरां कृष्णधेनुकाम्।  
तिलैः प्रच्छादितां दद्यात्सर्वरत्नैरलङ्कृताम् ॥  
प्रतिग्रहं गृहीत्वा यः पुनर्ददति साधवे।  
फलानां फलमश्नाति तदा दत्त्वा च भारत ॥  
ससमुद्रगुहा तेन सशैलवनकानना।  
चतुरन्ता भवेद्दत्ता पृथिवी नात्र संशयः ॥  
अन्तर्जानुशयो यस्तु भुञ्जते सक्तभाजनः।  
यो द्विजः शब्दरहितं संयन्तुस्तारणाय वै ॥  
ये पानीयानि ददति तथाऽन्ये ये द्विजातयः।  
जपन्ति संहितां सम्यक्ते नित्यं तारणक्षमाः ॥  
हव्यङ्कव्यं च यत्किञ्चित्सर्वं तच्छ्रोत्रियोऽर्हति।  
दत्तं हि श्रोत्रिये साधौज्यलितेऽग्नौ यथा हुतम् ॥  
मन्युप्रहरणा विप्रा न विप्राः शस्त्रयोधिनः।  
निहन्युर्मन्युना विप्रा वज्रपाणिरिवासुरान् ॥  
धर्माश्रितेयं तु कथा कथिता हि तवानघ।  
यां श्रुत्वा मुनयः प्रीता नैमिषारण्यवासिनः ॥  
वीतशोकभयक्रोधा विपाप्मानस्तथैव च।  
श्रुत्वेमां तु कथां राजन्भवन्तीह तु मानवाः ॥  


युधिष्ठिर उवाच।  

किं तच्छौचं भवेद्येन विप्रः शुद्धः सदा भवेत्।  
तदिच्छामि महाप्राज्ञ श्रोतुं धर्मभृतांवर ॥  


मार्कण्डेय उवाच।  

वाक्शौचं क्रमशौचं च यच्च शौचं जलात्मकम्।  
त्रिभिः शौचैरुपेतो यः स स्वर्गी नात्र संशयः ॥  
सायं प्रातश्च सन्ध्यां यो ब्राह्मणोऽभ्युपसेवते।  
प्रजपन्पावनीं देवीं गायत्रीं वेदमातरम् ॥  
स तया पावितो देव्या ब्राह्मणो नष्टकिल्बिषः।  
न सीदेत्प्रतिगृह्णानो महीमपि ससागराम् ॥  
ये चास् दारुणा केचिद्ग्रहाः सूर्यादयो दिवि।  
ते चास्य सौम्या जायन्ते शिवाः शिवतराः सदा ॥  
सर्वेनानुगतं चैनं दारुणाः पिशिताशनाः।  
घोररूपा महाकाया धर्षयन्ति द्विजोत्तमम् ॥  
नाध्यापनाद्याजनाद्वा अन्यायाद्वा प्रतिग्रहात्।  
दोषो भवति विप्राणां ज्वलिताग्निससा द्विजाः ॥  
दुर्वेदा वा सुवेदा वा प्राकृताः संस्कृतास्तथा।  
ब्राह्मणा नावमन्तव्या भस्मच्छन्ना इवाग्नयः ॥  
यथा श्मशाने दीप्तौजाः पावको नैव दुष्यति।  
एवं विद्वानविद्वान्वा ब्राह्मणो दैवतं महत् ॥  
प्राकरैश्च पुरद्वारैः प्रासादैश्च पृथग्विधैः।  
नगराणि न शोभन्ते हीनानि ब्राह्मणोत्तमैः ॥  
वेदाढ्ञा वृत्सम्पन्ना ज्ञानवन्तस्तपस्विनः।  
यत्रतिष्न्ति वै विप्रास्तन्नाम नगरं नृप ॥  
व्रजे वाऽप्यथवाऽरण्ये यत्रसन्ति बहुश्रुताः।  
तत्तन्नगरमित्याहुः पार्थ तीर्थं च तद्भवेत् ॥  
रक्षितारं च राजानं ब्राह्मणं च तपस्विनम्।  
अभिगम्याभिपूज्याथ सद्यः पापात्प्रमुच्यते ॥  
पुण्यतीर्थाभिषेकं च पवित्राणां च कीर्तनम्।  
सद्भिः सम्भाषणं चैव प्रशस्तं कीर्त्यते बुधैः ॥  
साधुसङ्गमपूतेन वाक्सुभाषितवारिणा।  
पवित्रीकृतमात्मानं सन्तो मन्न्ति नित्यशः ॥  
त्रिदण्डधारणं मौनं जटाभारोऽथ मुण्डनम्।  
वल्कलाजिनसंवेष्टं व्रतचर्याऽभिषेचनम् ॥  
अग्निहोत्रं वने वासः शरीरपरिशोषणम्।  
सर्वाण्येतानि मिथ्या स्युर्यदि भावो न निर्मलः ॥  
विशुद्धिं चक्षुरादीनां षण्णामिन्द्रियगामिनाम्।  
विकारि तेषां राजेन्द्र सुदुष्करतरं मनः ॥  
ये पापानि न कुर्वन्ति मनोवाक्कर्मबुद्धिभिः।  
ते तपन्ति महात्मानो न शरीरस्य शोषणम् ॥  
न ज्ञातिभ्यो दया यस्य शुक्लदेहोऽविकल्मषः।  
हिंसा सा तपसस्तस्य नानाशित्वं तपः स्मृतम् ॥  
तिष्ठन्गृहे चैव मुनिर्नित्यं शुचिरलङ्कृतः।  
यावज्जीवं दयावांश् सर्वपापैः प्रमुच्यते ॥  
न हि पापानि कर्माणि शुद्ध्यन्त्यनशनादिभिः।  
सीदत्यनशनादेव मांसशोणितलेपनः ॥  
अज्ञातं कर्म कृत्वा च क्लेशो नान्यत्प्रहीयते।  
नाग्निर्दहति कर्माणि भावशून्यस्य देहिनः ॥  
पुण्यादेव प्रव्रजन्ति शुध्यन्त्यनशनानि च।  
न मूलफलभक्षित्वान्न मौनान्नानिलाशनात् ॥  
शिरसो मुण्डनाद्वाऽपि न स्थानकुटिकासनात्।  
न जटाधारणाद्वाऽपिन तु स्थानकुटिकासनात्।  
नित्यं ह्यनशनाद्वाऽपि नाग्निशुश्रूषणादपि।  
न चोदकप्रवेशेन न च क्ष्माशयनादपि ॥  
ज्ञानेन कर्मणा वापि जरामरणमेव च।  
व्याधयश्च प्रहीयन्ते प्राप्यते चोत्तमं पदम् ॥  
बीजानि ह्यग्निदग्धानि न रोहन्ति पुनर्यथा।  
ज्ञानदग्धैस्तधा क्लेशैर्नात्मा सण्डुज्यते पुनः ॥  
आत्मना विप्रहीणानि काष्ठकुण्ठोपमानि च।  
विनश्यन्ति न सन्देहः फेनानीव महार्णवे ॥  
आत्मानं विन्दते येन सर्वभूतगुहाशयम्।  
श्लोकेन यदि वाऽर्धेन क्षीणं तस्य प्रयोजनम् ॥  
द्व्यक्षरादभिसन्धाय केचिच्छ्लोकपदाङ्कितैः।  
शतैरन्यैः सहस्रैश्च प्रत्ययो मोक्षलक्षणम् ॥  
नायं लोकोस्ति न परो न सुखं संशयात्मनः।  
ऊटुर्ज्ञानविदो वृद्धाः प्रत्ययो मोक्षलक्षणम् ॥  
विदितार्थस्तु वेदानां परिवेद प्रयोजनम्।  
उद्विजेत्स तु देवेभ्यो दावाग्नेरिव मानवः ॥  
शुष्कं तर्कं परित्यज्यआश्रयस्व श्रुतिं स्मृतिम्।  
एकाराभिसम्बद्धं तत्त्वं हेतुभिरिच्छसि।  
बुद्धिर्न तस्य सिद्ध्येत साधनस्य विपर्ययात् ॥  
वेद्यं पूर्वं वेदितव्यं प्रयत्ना- त्तद्धीर्वेदस्तस्य वेदः शरीरम्।  
वेदस्तत्त्वं तत्समासोपलब्धिः क्लीबस्त्वात्मा न स वेद्यं न वेदः ॥  
वेदोक्तमायुर्देवानामाशिषश्चैव कर्मणाम्।  
फलत्यनुयुगं लोके प्रभावश्च शरीरिणाम् ॥  
इन्द्रियाणां प्रसादेन तदेतत्परिवर्जयेत्।  
तस्मादनशनं दिव्यं निरुद्धेन्द्रियगोचरम् ॥  
तपसा स्वर्गगमनं भोगो दानेन जायते।  
ज्ञानेन मोक्षो विज्ञेयस्तीर्थस्नानादघक्षयः ॥  


वैशम्पायन उवाच।  

एवमुक्तस्तु राजेन्द्र प्रत्युवाच महायशाः।  
भगवञ्श्रोतुमिच्छामि प्रदानविधिमुत्तमम् ॥  


मार्कण्डेय उवाच।  

यत्तत्पृच्छसि राजेन्द्रदानधर्मं युधिष्ठिर।  
इष्टं चेदं सदा मह्यं राजन्गौरवतस्तथा ॥  
शृणु दानरहस्यानि श्रुतिस्मृत्युदितानि च।  
छायायां करिणः श्राद्धं तत्कर्म परिवीजितम्।  
दशकल्पायुतानीह न क्षीयेत युधिष्ठिर ॥  
जीवनाय समाक्लिन्नं वसु दत्त्वा महीपते।  
विप्रं तु वासयेद्यस्तु सर्वयज्ञैः स इष्टवान् ॥  
प्रतिस्रोतश्चित्रवाहाः पर्जन्योऽन्नानुसञ्चरन्।  
महाधुरि यथा नावा महापापैः प्रमुच्यते।  
विषुवे विप्रदत्तानि दधिमध्वक्षयाणि च ॥  
पर्वसु द्विगुणं दानमृतौ दशगुणं भवेत्।  
-203-b124 `अब्दे दशगुणं प्रोक्तमनन्तं विषुवे भवेत्' ॥  
अयने विषुवे चैवषडशीतिमुखेषु च।  
चन्द्रसूर्योपरागे च दत्तमक्षयमुच्यते ॥  
ऋतुषु दशगुणं वदन्ति दत्तं शतगुणमृत्वयनादिषु ध्रुवम्।  
भवति सहस्रगुणं दिनस्य राहो\- र्विषुवति चाक्षयमश्नुते फलम् ॥  
नाभूमिदो भूमिमश्नाति राज- न्नायानदो यानमारुह्य याति।  
यान्यान्कामान्ब्राह्मणेभ्यो ददाति तांस्तान्कामाञ्जायमानः स भुङ्क्ते ॥  
अग्नेरपत्यं प्रथमं सुवर्णं भूर्वैष्णवी सूर्यसुताश्च गावः।  
लोकाश्त्रयस्तेन भवन्ति दत्ता यः काञ्चनं गाश्च महीं च दद्यात् ॥  
परंहि दानान्न बभूव शाश्वतं भव्यं त्रिलोके भवते कुतः पुनः।  
तस्मात्प्रधानं परमं हि दानं वदन्ति लोकेषु विशिष्टबुद्धयः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि त्र्यधिकद्विशततमोऽध्यायः ॥203॥  

## टिप्पणयः

यत्र जन्मनि असत्यं वृथा गोब्राह्मणादित्राणं विना कीर्त्यते तदपि वृथेत्यर्थः ॥  
आरूढश्चासौ पतितः ॥  
गुरावप्यानृतिकेऽनृतप्रिये।  
वृषलः शूद्रः ॥  
ब्राह्मबन्धवो जातिमात्रब्राह्मणआ वृत्ताध्ययनशून्याः ॥  
दानं दानफलं अन्यत्तु दानं वृद्धभावेन जरया भुङ्क्ते ॥  
काण्डपृष्ठाः बाणनिषङ्गधराः क्षात्रवृत्तय इत्यर्थः।  
दुर्वर्णः कुनखीति झ. पाः ॥  
माल्यं निर्माल्यम्।  
आकल्पः गन्धादिनालङ्करणम्।  
अरोगिप्रतिचर्याचेति नृपश्रेष्ठगोशतादिति च ध. पाठः ॥  
अभिभूताय दारिद्र्यादेव ॥  
अभिवर्जितं दत्तम् ॥  
सा बहुभ्यो दत्ता ॥  
प्रतिश्रया गृहाः येषां यैः उत्सृष्टा इति शेषः।  
निर्वचनाः यमवार्तामपि न शृण्वन्तीत्य्रतः ॥  
वसूनां धनानाम् ॥  
सत्योक्तास्तदनन्तरमिति ध. पाठः ॥  
सर्वं पूज्यतमं प्रश्नमिति ध. पाठः ॥  
प्रावृता वस्त्रदातार इति ध. पाठः ॥  
अपानपा नगदितास्तथा इति झ. पाठः।  
अपानपा अमद्यपाः नगदिताः न केनचिद्दोषवत्तया कीर्तिताः ॥  
राजन्न भवन्तीह इति झ. पाठः।  
न भवन्तीह मानवाः स्वर्गं प्राप्योपर्युपरि गच्छन्तो मुक्तिमेव प्राप्नुवन्तीत्यर्थः ॥  
अन्यस्माद्वा इति झ. पाठः ॥  
पवित्राणां त्रिसुपर्णादिमन्त्राणाम् ॥  
अभिषेचनं तीर्थेषु ॥  
भावश्चित्तम् ॥  
न दुष्करमिति इन्द्रियगामिनां विषयाणां विशुद्धिं विना अशनं भोगः सुकरम्।  
भोगो विषयशुद्धिं नापेक्षते।  
पण्याङ्गनासङ्गादिनापि तत्सिद्धेः।  
किन्तु अनाशित्वं अमृतत्वं भोगवर्जनं वा तां विना न सुकरम्।  
यतो दुष्करं खभावतो दुःसम्पादमिति योजना।  
दुष्करत्वे हेतुमाहार्धेन विकारीति।  
सुदुष्करतरं दुर्जयम् ॥  
ज्ञातिभ्यः पुत्राद्यर्थे।  
शुक्लदेहः शुक्लवत्त्युपजीवी।  
अविकल्मषः शुक्लवृत्त्या यः कुटुम्बं पीडयति स निष्कल्मषो न भवतीत्यर्थः।  
तस्योपपादनमुत्तरार्धेन हिंसेति।  
अनाशित्वं अशनत्यागः ॥  
मांसशोणितलेपनः देहः ॥  
अज्ञातं शास्त्रत्किन्तु स्वयमेव कल्पितं तप्तशिलारेहणादि।  
तेन क्लेश एव नतु अन्यत्पापं प्रहीयते ॥  
स्थानकुटिकासनात्स्थावरगृहत्यागात् ॥  
आत्मनेति शरीराणीति शेषः ॥  
स तु वेदेभ्यः इति झ. पाठः ॥  
वेदपूर्वं वेदितव्यं प्रयत्नात्तद्वै वेदस्तस्य वेदः शरीरम्।  
वेदस्तत्वं तत्समासोपलब्धौ क्लीवस्त्वात्मा तत्सवेद्यस्य वेद्यम्।  
इति झ.पाठः ॥  
प्रसादेन नैर्मल्येन।  
अनशनं नाम चित्तेन्द्रियनिरोधो नत्वाहारत्याग इत्याह तस्मादिति ॥  
छायायां करिणः।  
गुर्वमायोगेऽश्वत्थच्छाया गजच्छायाख्यं पर्व देशकालयोगजम्।  
तत्कर्णपरिवीजिते इति झ. पाठः।  
कर्णाइव कर्णा अश्वत्थपल्लवास्तैर्वीजिते देशे जलोपान्ते ॥  
समाक्लिन्नं आर्द्रं वसु अन्नादिद्रव्यं दत्त्वा महीयते।  
वैश्यं तु इति झ. पाठः ॥  
प्रति प्रतीपं पूर्ववाहिन्याः नद्याः पश्चिमाभिमुखं स्नोतः प्रवाहो यत्रतत् तीर्थं प्रतिस्नोतः।  
तत्र पात्रेऽर्पिताश्चित्रबाहा उत्तमाश्वाः।  
विपरिणम्य अक्षया इत्यपकृष्यते।  
अक्षयफला इत्यर्थः।  
पर्जन्योऽन्नानुसञ्चरन् अन्नार्थं अनुसञ्चरन्पर्जन्य इन्द्रोऽप्यक्षयः।  
अतिथिरूपेण तृप्त इन्द्रोप्यक्षयस्वर्गप्रद इत्यर्थः।  
महाधुरि महति धूसदृशे प्रवाहे ना पुरुषोवा यथा महाधुरि योगभारे।  
यथा सर्वपापैः प्रमुच्यते तथैव गजच्छायाश्राद्धदिकर्तारोपि मुच्यन्त इत्यर्तः ॥  
विप्लवे विप्रदत्तानि दधिमस्त्वक्षयाणि च इति झ. पाठः ॥  
विषुवे तुलामेषसङ्क्रान्त्योः।  
षडशीतिमुखे मिथुनकनयामीनसङ्क्रान्तिषु ॥  
कामान् काम्यमानान्विषयान् ॥  

###### अरण्यपर्व \- अध्याय 204

### ॥  
श्रीः ॥  

## 3.204. अध्यायः 204

## विषयाः

मार्कण्डेयेन युधिष्ठिरम्प्रति धुन्धुमारोपाख्यानकथनारम्भः ॥1॥  
उदङ्कनामकमुनेस्तपसा तुष्टेन विष्णुना तस्मै वरदानम् ॥2॥  
तथा विष्णुना उदङ्कम्प्रति कुवलाश्वेन धुन्धुनामकासुरघातनविधानपूर्वकमन्तर्धानम् ॥3॥  

## पाठः



वैशम्पायन उवाच।  

\[श्रुत्वा तु राजा राजर्षेरिन्द्रद्युम्नस्य तत्तथा।  
मार्कण्डेयान्महाभागात्स्वर्गस्य प्रतिपादनम् ॥\]  
युधिष्ठिरो महाराज पप्रच्छ भरतर्षभ।  
मार्कण्डेयं तपोवृद्धं दीर्घायुषमकल्मषम् ॥  
विदितास्तव धर्मज्ञ देवदानवरक्षसाम्।  
राजवंशाश्च विविधा ऋषिवंशाश्च शाश्वताः ॥  
न तेऽस्त्यविदितं किञ्चिदस्मिँल्लोके द्विजोत्तम।  
अथ वेत्सि मुने वंशान्मनुष्योरगरक्षसाम् ॥  
देवगन्धर्वयक्षाणां किन्नराप्सरसां तथा।  
इदमिच्छाम्यहं श्रोतुं तत्त्वे द्विजसत्तम ॥  
कुवलाश्व इति ख्यात इक्ष्वाकुकुलसम्भवः।  
कथं नाम विपर्यासाद्धुन्धुमारत्वमागतः ॥  
एतदिच्छामि तत्त्वेन ज्ञातुं भार्गवसत्तम।  
विपर्यस्तं यथा नाम कुवलाश्वस् धीमतः ॥  


\[वैशम्पायन उवाच।  

युधिष्ठिरेणैवमुक्तो मार्कण्डेयो महामुनिः।  
धौन्धुमारमुपाख्यानं कथयामास भारत ॥\]  


मार्कण्डेय उवाच।  

हन्त ते कथयिष्यामि शृणु राजन्युधिष्ठिर।  
धर्मिष्ठमिदमाख्यानं धुन्धुमारस्य तच्छृणु ॥  
यथा स राजा ऐक्ष्वाकः कुवलाश्वो महीपतिः।  
धुन्धुमारत्वमगमत्तच्छृणुष्व महीपते ॥  
महर्षिर्विश्रुतस्तात उदङ्क इति भारत।  
मरुधन्वसु रम्येषु आश्रमस्तस्य कौरव ॥  
उदङ्कस्तु महाराज तपोतप्यत्सुदुश्चरम्।  
आरिराधयिषुर्विष्णुं बहून्वर्षगणान्विभुः ॥  
तस्य प्रीतः स भगवान्साक्षाद्दर्शनमेयिवान्।  
दृष्ट्वा महर्षिस्तद्ब्रह्म तुष्टाव विविधैः स्तवैः ॥  


उदङ्क उवाच।  

त्वया देव प्रजाः सर्वाः ससुरासुरमानवाः।  
स्थावराणि च भूतानि जङ्गमानि तथैव च ॥  
ब्रह्म वेदाश्च वेद्यं च त्वया सृष्टं महाद्युते।  
शिरस्ते गगनं देव नेत्रे शशिदिवाकरौ ॥  
निःश्वासः पवनश्चापि तेजोऽग्निश्च तवाच्युत।  
बाहवस्ते दिशः सर्वाः कुक्षिश्चापि महार्णवः ॥  
ऊरू ते पर्वता देव स्वं नाभिर्मधुसूदन।  
पादौ ते पृथिवी चैव रोमाण्योषधयस्तथा ॥  
इन्द्रसोमाग्निवरुणा देवासुरमहोरगाः।  
प्रह्वास्त्वामुपतिष्ठन्ति स्तुवन्तो विविधैः स्तवैः ॥  
त्वया व्याप्तानि सर्वाणि भूतानि भुवनेश्वर।  
योगिनः सुमहावीर्याः स्तुवन्ति त्वां महर्षयः ॥  
त्वयि तुष्टे जगच्छान्तं त्वयि क्रुद्धे महद्भयम्।  
भयानामपनेतासि त्वमेकः पुरुषोत्तम ॥  
देवानां मानुषाणां च सर्वभूतसुखावहः।  
त्रिभिर्विक्रमणैर्देव त्रयो लोकास्त्वया वृताः ॥  
असुराणां समृद्धानां विनाशश्च त्वया कृतः।  
तव विक्रमणैर्देवा निर्वाणमगमन्परम् ॥  
पराभवं च दैत्येन्द्रास्त्वयि क्रुद्धे महाद्युते।  
त्वं हि कर्ता विकर्ता च भूतानामिह सर्वशः।  
आराधयित्वा त्वां देवाः सुखमेधन्ति नित्यशः ॥  
एवं स्तुतो हृषीकेश उदङ्केन महात्मना।  
उदङ्कमब्रवीद्विष्णुः प्रीतस्तेऽहं वरं वृणु ॥  


उदङ्क उवाच।  

पर्याप्तो मे वरो ह्येष यदहं दृष्टवान्हरिम्।  
पुरुषं शाश्वतं दिव्यं स्रष्टारं जगतः प्रभुम् ॥  


विष्णुरुवाच।  

प्रीतस्तेऽहमलौल्येन भक्त्या तव च सत्तम।  
अवश्यं हि त्वया ब्रह्मन्मत्तो ग्राह्यो वरो द्विज ॥  
एवं स च्छन्द्यमानस्तु वरेण हरिणा तदा।  
उदङ्कः प्राञ्जलिर्वव्रे वरं भरतसत्तम ॥  
यदि मे भगवन्प्रीतः पुण्डरीकनिभेक्षण।  
धर्मे सत्ये दमे चैव बुद्धिर्भवतु मे सदा।  
अभ्यासश्च भवेद्भक्त्या त्वयि नित्यं ममेश्वर ॥  


भगवानुवाच।  

सर्वमेतद्धि भविता मत्प्रसादात्तव द्विज ॥  
प्रतिभास्यति योगश्च येन युक्तो दिवौकसाम्।  
त्रयाणामपि लोकानां महत्कार्यं करिष्यसि ॥  
उत्सादनार्थं लोकानां धुन्धुर्नाम महासुरः।  
तपस्यति तपो घोरं शृणु यस्तं हनिष्यति ॥  
\[राजा हि वीर्यवांस्तात इक्ष्वाकुरपराजितः\] बृहदश्व इति ख्यातो भविष्यति महीपतिः ॥  
तस्य पुत्रः शुचिर्दान्तः कुवलाश्व इति श्रतः।  
स योगबलामास्थाय मामकं पार्तिवोत्तमः।  
शासनात्तव विप्रर्षे धुन्धुमारो भविष्यति ॥  
उदङ्कमेवमुक्त्वा तु विष्णुरन्तरधीयत ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि चतुरधिकद्विशततमोऽध्यायः ॥204॥  

## टिप्पणयः

देवदानवराक्षसा इति ध. पाठः ॥  

###### अरण्यपर्व \- अध्याय 205

### ॥  
श्रीः ॥  

## 3.205. अध्यायः 205

## विषयाः

उदङ्केन राज्येस्वपुत्राभिषेचनपूर्वकं वनम्प्रस्थितं बृहदश्वं प्रति तन्निवारणपूर्वकं धुन्धुनामकासुरहननचोदना ॥1॥  

## पाठः



मार्कण्डेय उवाच।  

इक्ष्वाकौ संस्तिते राजञ्शशादः पृथिवीमिमाम्।  
प्राप्तः परमधर्मात्मा सोऽयोध्यायां नृपोऽभवत् ॥  
शशादस्य तु दायाद ककुत्स्थो नाम वीर्यवान्।  
अनेनाश्चापि काकुत्स्थः पृथुश्चानेनसः सुतः ॥  
विष्वगश्वः पृथोः पुत्रस्तस्मादार्द्रश्च जज्ञिवान्।  
आर्द्रस्य युवनाश्वस्तु श्रावस्तस्तस्य चात्मजः ॥  
जज्ञे श्रावस्तको राजा श्रावस्ती येन निर्मिता।  
श्रावस्तस्य तु दायादो बृहदश्वो महाबलः ॥  
बृहदश्वस् दायादः कुवलाश्व इति स्मृतः।  
कुवलाश्वस्य पुत्राणां सहस्राण्येकविंसतिः ॥  
सर्वे विद्यासु निष्णाता बलवन्तो दुरासदाः।  
कुवलाश्वश्च पितृतोगुणैरभ्यधिकोऽभवत् ॥  
समये तं तदा राज्ये बृहदश्वोऽभ्यषेचयत्।  
कुवलाश्वं महाराज शूरमुत्तमधार्मिकम् ॥  
पुत्रसङ्क्रामितश्रीस्तु बृहदश्वो महीपतिः।  
जगाम तपसे धीमांस्तपोवनममित्रहा ॥  
अथ शश्वाव राजर्षिं तमुदङ्को नराधिप।  
वनं सम्प्रस्थितं राजन्बृहदश्वं द्विजोत्तमः ॥  
तमुदङ्को महातेजाः सर्वास्त्रविदुषांवरम्।  
न्यवारयदमेयात्मा समासाद्य पुरोत्तमे ॥  


उदङ्क उवाच।  

भवता रक्षणं कार्यं तत्तावत्कर्तुमर्हसि।  
निरुद्विग्रा वयं राजंस्त्वत्प्रदाद्वसेमहि ॥  
त्वया हि पृथिवी राजन्रक्ष्यमाणा महात्मना।  
भविष्यति निरुद्विग्ना नारण्यं गन्तुमर्हसि ॥  
पालन हि महान्धर्मः प्रजानामिह दृश्यते।  
न तथा दृश्यतेऽरण्ये माभूत्ते बुद्धिरीदृशी ॥  
ईदृशो न हि राजेन्द्र धर्मः क्वचन दृश्यते।  
प्रजानां पालने यत्नः पुरा राजर्षिभिः कृतः ॥  
रक्षितव्याः प्रजा राज्ञा तास्त्वं रक्षितुमर्हसि।  
निरुद्विग्नस्तपस्तप्तुं न हि शक्नोमि पार्थिव ॥  
ममाश्रमसमीपे वै समेषु मरुधन्वसु।  
समुद्रवालुकापूर्ण उज्जालक इति स्मृतः।  
बहुयोजनविस्तीर्णो बहुयोजनमायतः ॥  
तत्र रौद्रो दानवेन्द्रो महावीर्यपराक्रमः।  
मधुकैटभयोः पुत्रो धुन्धुर्नाम सुदारुणः।  
अन्तर्भूमिगतो राजन्वसत्यमितविक्रमः ॥  
तं निहत्य महाराज वनं त्वं गन्तुमर्हसि ॥  
शेते लोकविनाशाय तप आस्थाय दारुणम्।  
त्रिदशानां विनाशाय लोकानां चापि पार्थिव ॥  
अवध्यो दैवतानां हि दैत्यानामथ रक्षसाम्।  
नागानामथ यक्षाणां गन्धर्वाणां च सर्वशः।  
अवाप्यस वरं राजन्सर्वलोकपितामहात् ॥  
तं विनाशय भद्रं ते मा ते बुद्धिरतोऽन्यथा।  
प्राप्स्यसे महतीं कीर्तिं शाश्वतीमव्ययां ध्रुवाम् ॥  
क्रूरस्य तस्य स्वपतो वालुकान्तर्हितस्य च।  
संवत्सरस्य पर्यन्ते निःश्वासः सम्प्रवर्तते ॥  
यदा तदा भूश्चलति सशैलवनकानना।  
तस्य निःश्वासवातेन रज उद्धूयते महत् ॥  
आदित्यरथमाश्रित्य सप्ताहं भूमिकम्पनम्।  
सविस्फुलिङ्गं सज्वालं धूममिश्रं सुदारुणम् ॥  
तेन राजन्न शक्नोमि तस्मिन्स्तातुं स्वआंश्रमे ॥  
तं विनाशय राजेन्द्र लोकानां हितकाम्यया।  
लकाः स्वस्था भविष्यन्ति तस्मिन्विनिहतेऽसुरे ॥  
`धुन्धुनामानमत्युग्रं दानवं धोरविग्रहम्।  
समरे धोरतुमुले विनाशय महेषुणा' ॥  
त्वं हि तस्य विनाशाय पर्याप्त इति मे मतिः।  
तेजसा तव तेजश्च विष्णुराप्यायविष्यति ॥  
विष्णुना च वरो दत्तः पूर्वं मम महीपते ॥  
यस्तं महासुरं रौद्रं वधिष्यति महीपतिः।  
तेजस्तद्वैष्णवमिति प्रवेक्ष्यति दुरासदम् ॥  
तत्तेजस्त्वंसमाधाय राजेन्द्र भुवि दुःसहम्।  
तं निषूदय सन्दिष्टो दैत्यं रौद्रपराक्रमम् ॥  
न हि धुन्धुर्महातेजास्तेजसाऽल्पेन शक्यते।  
निर्दग्धुं पृथिवीपाल स हि वर्षशतैरपि ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि पञ्चाधिकद्विशततमोऽध्यायः ॥205॥  

## टिप्पणयः

बाडिशश्च पृथो पुत्र इति क. थ. पाठः ॥  

###### अरण्यपर्व \- अध्याय 206

### ॥  
श्रीः ॥  

## 3.206. अध्यायः 206

## विषयाः

बृहदश्वेनोदङ्कम्प्रति स्वपुत्रेण कुवलाश्वेन धुन्धुवधस्य भावित्वकथनपूर्वकं वनम्प्रति गमनम् ॥1॥  
धुन्धूत्पत्तिं पृष्टेन मार्कण्डेयेन युधिष्ठिरम्प्रति तदुपोद्धाततया मधुकैटभवृत्तान्तकथनम् ॥2॥  

## पाठः



मार्कण्डेय उवाच।  

स एवमुक्तो राजर्षिरुदङ्केनापराजितः।  
उदङ्कं कौरवश्रेष्ठ कृताञ्जलिथाब्रवीत् ॥  
न हि मे गमनं ब्रह्मन्मोघमेतद्भविष्यति।  
पुत्रो ममायं भगवन्कुवलाश्व इति स्मृतः ॥  
धृतिमान्क्षिप्रकारी च वीर्येणाप्रतिमो भुवि।  
प्रियं च ते सर्वमेतत्करिष्यति न संशयः ॥  
पुत्रैः परिवृतः सर्वैः शूरैः परिघबाहुभिः।  
`हनिष्यति महाबाहुस्तं वै धुन्धुं महाऽसुरम्'।  
विसर्जयस्व मां ब्रह्मन्न्यस्तशस्त्रोस्मि साम्प्रतम् ॥  
तथाऽस्त्विति च तेनोक्तो मुनिनाऽमिततेजसा।  
स तमादिश्य तनयमुदङ्काय महात्मने।  
क्रियतामिति राजर्षिर्जगाम वनमुत्तमम् ॥  


युधिष्ठिर उवाच।  

क एष भगवन्दैत्यो महावीर्यस्तपोधन।  
कस्य पुत्रोऽथ नप्ता वा एतदिच्छामि वेदितुम् ॥  
एवं महाबलो दैत्यो न श्रुतो मे तपोधन।  
`यस्य निश्वासवातेन कम्पते भूः सपर्वता' ॥  
एतदिच्छामि भगवन्याथातथ्येन वेदितुम्।  
सर्वमेव महाप्राज्ञ विस्तरेण तपोधन ॥  


मार्कण्डेय उवाच।  

शृणु राजननिदं सर्वं यथावृत्तं नराधिप।  
कथ्यमानं महाप्राज्ञ विस्तरेण यथातथम् ॥  
एकार्णवे निरालोके नष्टे स्थावरजङ्गमे।  
प्रनष्टेषु च भूतेषु सर्वेषु भरतर्षभ ॥  
प्रभवं लोककर्तारं विष्णुं शाश्वतमव्ययम्।  
यमाहुर्मुनयः सिद्धाः सर्वलोकमहेश्वरम्।  
`चतुर्भुजमुदाराङ्गं दृष्टवानस्मि भारत' ॥  
सुष्वाप भगवान्विष्णुरप्शय्यामेक एव हि।  
नागस् भोगे महति शेपस्यामिततेजसः ॥  
लोककर्ता महाभाग भगवानच्युतो हरिः।  
नागभगेन महता परिरभ्य महीमिमाम् ॥  
स्वपतस्तस्य देवस्य पद्मं सूर्यसमप्रभम्।  
नाभ्या विनिःसृतं दिव्यं तत्रोत्पन्नः पितामहः ॥  
साक्षाल्लोकगुरुर्ब्रह्मा पद्मे सूर्यसमप्रभः।  
चतुर्वेदश्चतुर्मूर्तिश्चतुर्वर्गश्चतुर्मुखः ॥  
स्वप्रभावाद्दुराधर्षो महाबलपराक्रमः।  
कस्यचित्त्वथ कालस्य दानवौ वीर्यवत्तमौ ॥  
मधुश्च कैटभश्चैव दृष्टवन्तौ हरिं प्रभुम्।  
शयानं शयने दिव्ये नागभोगे महाद्युतिम् ॥  
बहुयोजनविस्तीर्णे बहुयोजनमायते।  
किरीटकौस्तुभधरं पीतकौशेयवाससम् ॥  
दीप्यमानं श्रिया राजंस्तेजसा वपुपा तथा।  
सहस्रसूर्यप्रतिममद्भुतोपमदर्शनम् ॥  
विस्मय सुमहानासीन्मधुकैटभयोस्तदा ॥  
दृष्ट्वा पितामहं चापि पद्मे पद्मनिभेक्षणम्।  
वित्रासयेतामथ तौ ब्रह्माणममितौजसम् ॥  
वित्रास्यमानो बहुधा ब्रह्मा ताभ्यां महायशाः।  
अकम्पयत्पद्मनालं ततोऽबुध्यत केशवः ॥  
अथापश्त गोविन्दो दानवौ वीर्यवत्तरौ ॥  
दृष्ट्वा तावब्रवीद्देवः स्वागतं वां महाबलौ।  
ददामि वां वरं श्रेष्ठं रप्रीतिर्हि मम जायते ॥  
तौ प्रहस्य हृषीकेशं महादर्पौ महाबलौ।  
प्रत्यब्रूतां महाराज सहितौ मधुसूदनम् ॥  
आवां वरय देव त्वं वरदौ स्वः सुरोत्तम।  
दातारौ स्वो वरं तुभ्यं तद्ब्रवीह्यविचारयन् ॥  


भगवानुवाच।  

प्रतिगृह्णे वरं वीरावीप्सितश्च वरो मम।  
युवां हि वीर्यसम्पन्नौ न वामस्ति समः पुमान् ॥  
वध्यत्वमुपगच्छेतां मम सत्यपराक्रमौ।  
एतदिच्छाम्यहं कामं प्राप्तुं लोकहिताय वै ॥  
मधुकैटभावूचतुः।  
 अनृतन्नोक्तपूर्वं नौ स्वैरेष्वपि कुतोऽन्यथा।  
सत्ये धर्मे च निरतौ विद्ध्यावां पुरुषोत्तम ॥  
बले रूपे च शौर्ये च शमे न च समोस्ति नौ।  
धर्मे तपसि दाने च शीलसत्वदमेषु च ॥  
उपप्लवो महानस्मानुपावर्तत केशव।  
उक्तं प्रतिकुरुष्व त्वं कालो हि दुरतिक्रमः ॥  
आवामिच्छावहे देव कृतमेकं त्वया विभो।  
आनावृतेऽवकाशे त्वं जह्यावां सुरसत्तम ॥  
पुत्रत्वमधिगच्छाव तव चापि सुलोचन।  
वर एष वृतोदेव तद्विद्धि सुरसत्तम ॥  
अनृतं मा भवेद्देव यद्धि नौ संश्रुतं तदा ॥  


भगवानुवाच।  

बाढमेवं करिष्यामि सर्वमेतद्भविष्यति ॥  
सविचिन्त्याथ गोविन्दो नापश्यद्यदनावृतम्।  
अवकाशम्पृथिव्यां वा दिवि वा मधुसूदनः ॥  
स्वकावनावृतावूरू दृष्ट्वा देववरस्तदा।  
मधुकैटभयो राजञ्शिरसी मधुसूदनः।  
चक्रेण शितधारेण न्यकृन्तत महायशाः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि षडधिकद्विशततमोऽध्यायः ॥206॥  

## टिप्पणयः

न तेऽभिगमनं इति झ. पाठः ॥  

###### अरण्यपर्व \- अध्याय 207

### ॥  
श्रीः ॥  

## 3.207. अध्यायः 207

## विषयाः

मधुकैटभपुत्रेण धुन्धुना तपस्तोषिताद्विरिञ्चादवध्यत्वादिवरग्रहणेन देवानां पीडनम् ॥1॥  
उदङ्कचोदितेन कुवलाश्वेन समुद्रमध्यमधिवसतस्तस्य ब्रह्मास्त्रेण दहनम् ॥2॥  
तदा देवादिभिः कुवलाश्वस्य धुन्धुमार इति नामकरणेन तस्मै वरदानपूर्वकं स्वस्वस्थानम्प्रति गमनम् ॥3॥  
मार्कण्डेयेन युधिष्ठिरम्प्रति तत्पुत्राणां नामकथनपूर्वकं धुन्धुमारोपाख्यानस्तवनम् ॥4॥  

## पाठः



मर्कण्डेय उवाच।  

धुन्धुर्नाम महाराज तयोः पुत्रो महाद्युतिः।  
स तपोऽतप्यत महन्महावीर्यपराक्रमः ॥  
अतिष्ठदेकपादेन कृशो धमनिसन्ततः।  
तस्मै ब्रह्मा ददौ प्रीतो वरं वव्रे स च प्रभुम् ॥  
देवदानवयक्षाणां सर्पगन्धर्वरक्षसाम्।  
अवध्योऽहं भवेयं वै वर एष वृतो मया ॥  
एवं भवतु गच्छेति तमुवाच पितामहः।  
स एवमुक्तस्तत्पादौ मूर्ध्ना स्पृष्ट्वा जगाम ह ॥  
सतु धुन्धुर्वरं लब्ध्वा महवीर्यपराक्रमः।  
अनुस्मरन्पितृवधं द्रुतं विष्णुमुपागमत् ॥  
सतु देवान्सगन्धर्वाञ्जित्वा धुन्धुरमर्षणः।  
बबाध सर्वानसकृद्विष्णुं देवांश्च वै भृशम् ॥  
समुद्रवालुकापूर्णे उज्जानक इति स्मृते।  
आगम्य च स दुष्टात्मा तं देशं भरतर्षभ।  
बाधतेस्म परं शक्त्या तमुदङ्काश्रमं विभो ॥  
अन्तर्भूमिगतस्तत्र वालुकान्तर्हितस्तथा।  
मधुकैटभयोः पुत्रो धुन्धुर्भीमपराक्रमः ॥  
शेते लोकविनाशाय तपोबलमुपाश्रितः।  
उदङ्कस्याश्रमाभ्याशे निःश्वसन्पावकार्चिषः ॥  
एतस्मिन्नेव काले तु राजा सबलवाहनः।  
कुवलाश्वो नरपतिरन्वितो बलशालिनाम् ॥  
सहस्रैरेकविंशत्या पुत्राणामरिमर्दनः।  
प्रायादुदङ्कसहितो धुन्धोस्तस्य वधाय वै ॥  
तमाविशत्ततो विष्णुर्भगवांस्तेजसा प्रभुः।  
उदङ्कस् नियोगेन लोकानां हितकाम्यया ॥  
तस्मिन्प्रयाते दुर्धर्षे दिवि शब्दो महानभूत्।  
एष श्रीमान्नृपसुतो धुन्धुमारो भविष्यति ॥  
दिव्यैश्च पुष्पैस्तं देवाः समन्तात्पर्यवाकिरन्।  
देवदुन्दुभयश्चापि नेदुः स्वयमनीरिताः ॥  
शीतश्च वायुः प्रववौ प्रयाणे तस्य धीमतः।  
विपांसुलां महीं कुर्वन्ववर्ष च सुरेश्वरः।  
`प्रदक्षिणाश्चाप्यभवन्वन्यास्तं समृगद्विजाः' ॥  
अन्तरिक्षे विमानानि देवतानां युधिष्ठिर।  
तत्रैव समदृश्यन्त धुन्धुर्यत्र महासुरः ॥  
कुवलाश्वस्य धुन्योश्च युद्धकौतूहलान्विताः।  
देवगन्धर्वसहिताः समवैक्षन्महर्षयः ॥  
नारायणेन कौरव्य तेजसाऽऽप्यायितस्तदा।  
स गतो नृपतिः क्षिप्रं पुत्रैस्तैः सर्वतो दिशम् ॥  
अर्णवं स्वानयामास कुवलाश्वो महीपतिः।  
`हितार्तं सर्वलोकानामुदङ्कस्य वशे स्थितः' ॥  
कुवलाश्वस् पुत्रैश्च तस्मिन्वै वालुकार्णवे।  
सप्तभिर्दिवसैः स्वात्वा दृष्टो धुन्धुर्महाबलः ॥  
आसीद्धोरं वपुस्तस्य वालुकान्तर्हितं महत्।  
दीप्यमानं यथा सूर्यस्तेजसा भरतर्षभ ॥  
ततो धुन्धुर्महाराज दिशमावृत्य पश्चिमाम्।  
सुप्तोऽभूद्राजशार्दूल कालानलसमद्युतिः ॥  
कुवलाश्वस्य पुत्रैस्तु सर्वतः परिवारितः।  
अभिद्रुतः शरैस्तीक्ष्णैर्गदाभिर्मुसलैरपि ॥  
प्टसैः परिधैः प्रासैः खङ्गैश् विमलैः शितैः।  
सवध्यमानः सङ्क्रुद्धः समुत्तस्थौ महाबलः ॥  
क्रुद्धश्चाभक्षयत्तेषां शस्त्राणि विविधानि च।  
आस्याद्वमन्पावकं स संवर्तकसमं तदा ॥  
तान्सर्वान्नृपतेः पुत्रानदहत्स्वेन तेजसा।  
मुखजेनाग्निना क्रुद्धो लोकानुद्वर्तयन्निव ॥  
क्षणेन राजशार्दूल पुरेव कपिलः प्रभुः।  
सगरस्यात्मजान्क्रुद्धस्तदद्भुतमिवाभवत् ॥  
तेषु क्रोधाग्निदग्धेषु तदा भरतसत्तम।  
तं प्रबुद्धं महात्मानं कुम्भकर्णमिवापरम्।  
आससाद महातेजाः कुवलाश्वो महीपतिः ॥  
तस्य वारिमहाराज सुस्राव बहु देहतः।  
तत्तदापीयतेतेजो राज्ञा वारिमयं नृप ॥  
योगी योगेन सृष्टं स समयित्वा च वारिणा।  
ब्रह्मास्त्रेण ततो राजा दैत्यङ्क्रूरपराक्रमम्।  
ददाह भरतश्रेष्ठ सर्वलोकभवाय वै ॥  
सोऽस्त्रेण दग्ध्वा राजर्षिः कुवलाश्वो महासुरम्।  
सुरशत्रुममित्रघ्नस्त्रैलोक्येश इवापरः ॥  
धुन्धोर्वधात्तदा राजा कुवलाश्वो महामनाः।  
धुन्धुमार इतिख्यातो नाम्ना समभवत्ततः ॥  
प्रीतैश्च त्रेदशैः सर्वैर्महर्षिमसितैस्तदा।  
परं वृणीष्वत्युक्तः स प्राञ्जलिः प्रणतस्तदा।  
अतीव मुदितो राजन्निदंवचनमब्रवीत् ॥  
दद्यां वित्तं द्विजाग्र्येभ्यः शत्रूणां चापि दुर्जयः।  
सख्यं च विष्णुना मे स्याद्भूतेष्वद्रोह एव च।  
धर्मे रतिश् सततं स्वर्गे वासस्तथाऽक्षयः ॥  
तथाऽस्त्विति ततो देवैः प्रीतैरुक्तः स पार्थिवः।  
ऋषिभिश्च सगन्धर्वैरुदङ्केन च धीमता ॥  
सम्भाष्य चैनं विविधैराशीर्वादैस्ततो नृषम्।  
देवा महर्षयश्चापि स्वानि स्तानानि भेजिरे ॥  
तस्य पुत्रास्त्रयः शिष्टा युधिष्ठिर तदाऽभवन्।  
दृढाश्वः कपिलाश्वश्च भद्राश्वश्चैव भारत ॥  
तेभ्यः परम्परा राजन्निक्ष्वाकूणां महात्मनाम्।  
\[वंशस्य सुमहाभाग राज्ञाममिततेजसाम्\] ॥  
एवंसं निहतस्तेन कुवलाश्वेन सत्तम।  
धुन्धुर्नाम महादैत्यो मधुकैटभयोः सुतः ॥  
कुवलाश्वश्च नृपतिर्धुन्धुमार इति स्मृतः।  
नाम्ना च गुणयुक्तेन तदाप्रभृति सोऽभवत् ॥  
एतत्ते सर्वमाख्यातं यन्मां त्वं परिपृच्छसि।  
धौन्धुमारमुपाख्यानं प्रथितं यस्य कर्मणा ॥  
इदं तु पुण्यमाख्यानं विष्णोः समनुकीर्तनम्।  
शृणुयाद्यः स धर्मात्मा पुत्रवांश्च भवेन्नरः ॥  
आयुष्मान्भूतिमांश्चैव श्रुत्वा भवति पर्वसु।  
न च व्याधिभंयकिञ्चित्प्राप्नोति विगतज्वरः ॥  
इति श्रीमन्महाभारते अरण्यपर्वणि गार्कण्डेयसमास्यापर्वणि सप्ताधिकद्विशततमोऽध्यायः ॥207॥  

## टिप्पणयः

वृष्टिं सगमयित्वाविचारिणा इति क. थ. पाठः।  
वह्निं च शमयामास वारिणा इति झ. पाठः ॥  

###### अरण्यपर्व \- अध्याय 208

### ॥  
श्रीः ॥  

## 3.208. अध्यायः 208

## विषयाः

मार्कण्डेयेन युधिष्ठिरम्प्रति पतिव्रतामाहात्म्यकथनारम्भः ॥1॥  

## पाठः



वैशम्पायन उवाच।  

ततो युधिष्ठिरो राजा मार्कण्डेयं महाद्युतिम्।  
प्रपच्छ भरतश्रेष्ठ धर्मप्रश्नं स दुर्वचम् ॥  
श्रोतुमिच्छामि भगवन्स्त्रीणां माहातम्यमुत्तमम्।  
कथ्यमानं त्वया विप्र सूक्ष्मं धर्म्यं च तत्त्वतः ॥  
प्रत्यक्षमिह विप्रर्षे देवा दृश्यन्ति सत्तम।  
सूर्याचन्द्रमसौ वायुः पृथिवी वह्निरेव च ॥  
पिता माता च भगवान्गाव एव च सत्तम।  
यच्चान्यदेव विहितं तच्चापि भृगुनन्दन ॥  
मन्येऽहं गुरुवत्सर्वमेकपत्न्यस्तथा स्त्रियः।  
पतिव्रतानां शुश्रूषा दुष्करा प्रतिभाति मे।  
पतिव्रतानां महात्म्यं वक्तुमर्हसि नः प्रभो ॥  
निरुध्य चेन्द्रियग्रामं मनः संरुध्य चानघ।  
पतिं दैवतवच्चापि चिन्तयन्त्य स्थिता हि या ॥  
भगवन्दुष्करं त्वेतत्प्रतिभाति मम प्रभो।  
मातापित्रोश्च शुश्रूषा स्त्रीणां भर्तरि च द्विज ॥  
स्त्रीणां धर्मात्सुघोराद्धि नान्यं पश्यामि दुष्करम्।  
साध्वाचाराः स्त्रियो ब्र्हमन्कुर्वन्तीह सदादृताः ॥  
दुष्करं खलु कुर्वन्ति पितरो मातरश्च वै।  
एकपत्न्यश्च या नार्यो याश् सत्यं वदन्त्युत ॥  
कुक्षिणा दशमासांश्च गर्भं सन्धारयन्ति याः।  
नार्यः कालेन सम्बूय किमद्भुततरं ततः ॥  
संशयं परमं प्राप्य वेदनामतुलामपि।  
प्रजायन्ते सुतान्नार्यो दुःखेन महता विभो ॥  
पुष्णन्ति चापि महता स्नेहेन द्विजपुङ्गव।  
`चिन्तयन्ति ततश्चापि किंशीलोऽयम्भविष्यति' ॥  
याश्च क्रूरेषु सर्वेषु वर्तमाना जुगुप्सिताः।  
स्वकर्म कुर्वन्ति सदा दुष्करं तच्च मे मतम् ॥  
क्षत्रधर्मसमाचारतत्त्वं व्याख्याहि मे द्विज।  
धर्मः सुदुर्लभो विप्र नृशंसेन महात्मना ॥  
एतदिच्छामि भगवन्प्रश्नं प्रश्नविदांवर।  
श्रोतुं भृगुकुलश्रेष्ठ शुश्रूषे तव सुव्रत ॥  


मार्कण्डेय उवाच।  

हन्त तेऽहं समाख्यास्ये प्रश्नमेतं सुदुर्वचम्।  
तत्त्वेन भरतश्रेष्ठ गदतस्तन्निबोध मे ॥  
मातरंश्रेयसीं तात पितृनन्ये तु मेनिरे।  
दुष्करं कुरुते माता विवर्धयति या प्रजाः ॥  
तपसा देवतेज्याभिर्वन्दनेन तितिक्षया।  
सुप्रशस्तैरुपायैश्चापीहन्ते पितरः सुतान् ॥  
एवं कृच्छ्रेण महता पुत्रं प्राप्य सुदुर्लभम्।  
चिन्तयन्ति सदा वीर कीदृशोऽयं भविष्यति ॥  
आशंसते हि पुत्रेषु पिता माता च भारत।  
यशः कीर्तिमथैश्वर्यं तेजो धर्मं तथैव च ॥  
`मातुः पितुश्च राजेन्द्र सततं हितकारिण्णोः'।  
तयोराशां तु सफलां यः करोति स धर्मवित् ॥  
पिता माता च राजेन्द्र तुष्यतो यस् नित्यशः।  
इह प्रेत्य च तस्याथ कीर्तिर्धर्मश्र शाश्वतः ॥  
नैव यज्ञक्रियाः काश्चिन्न श्राद्धं नोपवासकम्।  
या तु भर्तरि शुश्रूषा तया स्वर्गं जयत्युत ॥  
एतत्प्रकरणं राजन्नधिकृत्य युधिष्ठिर।  
पतिव्रतानां नियतं धर्मं चावाहितः शृणु ॥  
इति श्रीमन्महाबारते अरण्यपर्वणि मार्कण्डेयसमास्यापर्वयणि अष्टाधिकद्विशततमोऽध्यायः ॥208॥  

## टिप्पणयः

ये चक्रूरेषु इति झ. पाठः ॥  
प्रजाधर्मं इति झ. पाठः ॥  

###### अरण्यपर्व \- अध्याय 209

### ॥  
श्रीः ॥  

## 3.209. अध्यायः 209

## विषयाः

तरुतले तपस्यता कौशिकेनात्मोपरि पुरीषोत्सृष्ट्या बलाकायाः सक्रोधनिरीक्षणेन दहनम् ॥1॥  
तथा भिक्षार्थं पतिव्रतायाः कस्याश्चिद्गृहं प्रविष्टं भिक्षादाने चिरीकरणेन रुष्टं च कौशिकम्प्रति तया स्वत्य बलाकावृत्तान्तावगतिसूचनेन स्वशक्तिप्रकाशनपूर्वकं धर्मावगतये धर्मव्याधसमीपगमनचोदना ॥2॥  

## पाठः



मार्कण्डेय उवाच।  

कश्चिद्द्विजातिप्रवरो वेदाध्यायी तपोधनः।  
तपस्वी धर्मशीलश्च कौशिको नाम भारत ॥  
साङ्गोपनिषदान्वेदानधीते द्विजसत्तमः।  
सवृक्षमूले कस्मिंश्चिद्वेदानुच्चारयन्स्थितः ॥  
उपरिष्टाच्च वृक्षस्य बलाका सन्न्यलीयत।  
तया पुरीषमुत्सृष्टं ब्राह्मणस्य तदोपरि ॥  
समवेक्ष्यततः क्रुद्धः सममध्यायत द्विजः।  
`तां बलकां महाराज निलीनां नगमूर्धनि ॥  
भृशं क्रोधाभिभूतेन बलाका सा निरीक्षिता।  
अपध्याता च विप्रेण न्यपतद्धरणीतले ॥  
बलाकां पतितां दृष्ट्वा गतसत्वामचेतनाम्।  
कारुण्यादभिसन्तप्तः पर्यशोचत तां द्विजः।  
अकार्यं कृतवानस्मि द्वेषरागबलात्कृतः ॥  
इत्युक्ताव बहुशो विद्वान्ग्रामं भैक्षाय संश्रितः।  
ग्रामे शुचीनि प्रचरन्कुलानि भरतर्षभ ॥  
देहीति याचमानोऽसौ तिष्ठेत्युक्तः स्त्रिया ततः।  
शौचं तु यावत्कुरुते भाजनस्य कुटुम्बिवी ॥  
एतस्मिन्नन्तरे राजन्क्षुधासम्पीडितो भृशम्।  
भर्ता प्रविष्टः सहसा तस्या भरतसत्तम ॥  
सा तु दृष्ट्वा पतिं साध्वी ब्राह्मणं व्यपहाय तम्।  
पाद्यमाचमनीयं वै ददौ भर्तुस्तथाऽऽसनम् ॥  
प्रह्वा पर्यचरच्चापि भर्तारमसितेक्षणा।  
आहारेणाथ भक्ष्यैश्च वाक्यैः सुमधुरैस्तथा ॥  
उच्छिष्टं भाविता भर्तुर्भुङ्क्ते नित्यं युधिष्ठिर।  
दैवतं च पतिं मेने भर्तुश्चित्तानुसारिणी ॥  
कर्मणा मनसा वाचा नात्यश्नान्नापि चापिवत्।  
तं सर्वभावोपगता पतिशुश्रूषणे रता ॥  
साध्वाचारा शुचिर्दक्षा कुटुम्बस्य हितैषिणी।  
भर्तुश्चापि हितं यत्तत्सततं साऽनुवर्तते ॥  
देवतातिथिभृत्यानां श्वश्रूश्वशुरयोस्तथा।  
शुश्रूषणपरा नित्यं सततं संयतेन्द्रिया ॥  
सा ब्राह्मणं तदा दृष्ट्वा संस्थितं भैक्षकाङ्क्षिणम्।  
कुर्वती पतिशुश्रूषां सस्माराथ शुभेक्षणा ॥  
व्रीडिता साऽभवत्साध्वी तदा भरतसत्तम।  
भिक्षामादाय विप्राय निर्जगाम यशस्विनी ॥  


ब्राह्मण उवाच।  

किमिदं भवति त्वं मां तिष्ठेत्युक्त्वा वराङ्गने।  
उपरोधं कृतवती न विसर्जितवत्यसि ॥  


मार्कण्डेय उवाच।  

ब्राह्मणं क्रोधसन्तप्तं ज्वलन्तमिव तेजसा।  
दृष्ट्वा साध्वी मनुष्येन्द्रसान्त्वपूर्वं वचोऽब्रवीत् ॥  
`क्षमस्वविप्रप्रवर क्षमस्व स्त्रीजडात्मताम्।  
प्रसीद भगवन्मह्यं कृपां कुरु मयि द्विज' ॥  
क्षन्तुमर्हसि मे विद्वन्भर्ता मे दैवतं महत्।  
स चापि क्षुधितः श्रान्तः प्राप्तः शुश्रूषितोमया ॥  


ब्राह्मण उवाच।  

ब्राह्मणआ न गरीयांसो गरीयांस्ते पतिः कृतः।  
गृहस्थधर्मे वर्तन्ती ब्राह्मणानवमन्यसे ॥  
इन्द्रोऽप्येषां प्रणमते किं पुनर्मानवो भुवि।  
अवलिप्ते न जानीषे वृद्धानां न श्रुतं त्वया ॥  
ब्राह्मणा ह्यग्निसदृशा दहेयुः पृथिवीमपि।  
`सपर्वतवनद्वीपां क्षिप्रमेवावमानिताः' ॥  


स्त्र्युवाच।  

\[नाहं बलाका विप्रर्षे त्यज क्रोधं तपोधन।  
अनया क्रुद्धया दृष्ट्या क्रुद्धः किं मां करिष्यसि\] नावजानाम्यहं विप्रान्देवैस्तुल्यान्मनस्विनः।  
अपराधमिमं विप्र क्षन्तुमर्हसि मेऽनघ ॥  
जानामि तेजो विप्राणआं महाभाग्यं च धीमताम्।  
अपेयः सागरः क्रोधात्कृतो हि लवणोदकः ॥  
तथैव दीप्ततपसां मुनीनां भावितात्मनाम्।  
येषां क्रोधाग्निरद्यापि समुद्रे नोपशाम्यति।  
`कस्तान्परिभवेन्मूढो ब्राह्मणानमितौजसः' ॥  
ब्राह्मणानां परिभवाद्वातापिः सुदुरात्मवान्।  
अगस्त्यमृषिमासाद्य जीर्णः क्रूरो महासुरः ॥  
बहुप्रभावाः श्रूयन्ते ब्राह्मणानां महात्मनाम्।  
क्रोधः सुविपुलो ब्रह्मन्प्रसादश्च महात्मनाम्।  
अस्मिंस्त्वतिक्रमे ब्रह्मन्क्षन्तुमर्हसि मेऽनघ ॥  
पतिशुश्रूषया धर्मो य स मे रोचते द्विज।  
दैवतेष्वपि सर्वेषु भर्ता मे दैवतं परम् ॥  
अविशेषेण तस्याहं कुर्यां धर्मं द्विजोत्तम।  
शुश्रूषायाः फलं पश्य पत्युर्ब्राह्मण यादृशम् ॥  
बलाका हि त्वया दग्धा रोषात्तद्विदितं मया।  
क्रोधः शत्रुः शरीरस्थो मनुष्याणां द्विजोत्तम ॥  
`मास्म क्रुध्यो बलाकेव न वध्याऽस्मि पतिव्रता'।  
यः क्रोधमोहौ त्यजति तं देवा ब्राह्मणं विदुः ॥  
यो वदेदिह सत्यानि गुरुं सन्तोषयेत च।  
हिंसितश्च त हिंसेत तं देवा ब्राह्मणं विदुः ॥  
जितेन्द्रियो धर्मपरः स्वाध्यायनिरतः शुचिः।  
कामक्रोधौ वशौ यस्य तं देवा ब्राह्मणं विदुः ॥  
यस्य चात्मसमो लोको धर्मज्ञस्य मनस्विनः।  
सर्वधर्मेषु चरतस्तं देवा ब्राह्मणं विदुः ॥  
योऽध्यापयेदधीयीत यजेद्वा याजयीत वा।  
दद्याद्वाऽपि यथाशक्ति तं देवा ब्राह्मणं विदुः ॥  
ब्राह्मचारी वदान्यो योप्यधीयाद्द्विजपुङ्गवः।  
स्वाध्यायवानमत्तो वै तं देवा ब्राह्मणं विदुः ॥  
यद्ब्राह्मणानां कुशलं तदेषां परिकीर्तयेत्।  
सत्यं तथा व्याहरतां नानृते रमते मनः ॥  
धनं तु ब्राह्मणस्याहुः स्वाध्यायं दममार्जवम्।  
इन्द्रियाणां निग्रहं च शाश्वतं द्विजसत्तम ॥  
सत्यार्जवे धर्ममाहुः परं धर्मविदो जनाः।  
दुर्ज्ञेयः शाश्वतो धर्मः स च सत्ये प्रतिष्ठितः ॥  
श्रुतिप्रमाणो धर्मः स्यादिति वृद्धानुशासनम्।  
बहुधा दृश्यते धर्मः सूक्ष्म एव द्विजोत्तम ॥  
भगवानपि धर्मज्ञः स्वाद्यायनिरतः शुचिः।  
न तु तत्त्वेन भगवन्दर्मं वेत्सीति मे मतिः ॥  
यदि विप्र न जानीषे धर्मं परमकं द्विज।  
धर्मव्याधं तत पृच्छ गत्वा तु मिथिलां पुरीम् ॥  
मातापितृभ्यां शुश्रूपुः सत्यवादी जितेन्द्रियः।  
मिथिलायां वसेद्व्याधः स ते धर्मान्प्रवक्ष्यति ॥  
तत्र गच्छस्व भद्रं ते यथाकामं द्विजोत्तम।  
`व्याधः परमधर्मात्मा स ते छेत्स्यति संशयम्' ॥  
अत्युक्तमपि मे सर्वं क्षन्तुमर्हस्यनिन्दित।  
स्त्रियो ह्यवध्याः सर्वेषां ये धर्ममभिविन्दते ॥  


ब्राह्मण उवाच।  

प्रीतोस्मि तव भद्रं ते गतः क्रोधश्च शोभने।  
उपालम्भस्त्वया प्रोक्तो मम निश्रेयसं परम् ॥  
स्वस्ति तेऽस्तु गमिष्यामि साधयिष्यामि शोभने।  
`धन्या त्वमसि कल्याणि यस्याः स्याद्वृत्तमीदृशम्।  


मारक्ण्डेय उवाच।  

तया विसृष्टो निर्गत्य स्वमेव भवनं ययौ।  
विनिन्दन्स स्वमात्मानं कौशिको द्विजसत्तमः ॥  

## टिप्पणयः

दण्डकेनोपशाम्यति इति झ. पाठः ॥  
अभिविन्दते जानन्तीत्यर्थः ॥  
साधयिष्यामि स्वकार्यमिति शेषः ॥  

###### अरण्यपर्व \- अध्याय 210

### ॥  
श्रीः ॥  

## 3.210. अध्यायः 210

## विषयाः

कौशिकनामकेन द्विजवरेण पतिव्रतावचनाद्धर्मावगतये धर्मव्याधम्प्रति गमनम् ॥1॥  
व्याधेन तस्मै नानाधर्मोपदेशः ॥2॥  

## पाठः



मार्कण्डेय उवाच।  

चिन्तयित्वा तदाश्चर्यं स्त्रिया प्रोक्तमशेपतः।  
विनिन्दन्स द्विजोऽऽत्मानमागस्कृत इवाबभौ ॥  
चिन्तयानः स धर्मस्य सूक्ष्मां गतिमथाब्रवीत्।  
श्रद्दधानेन वै भाव्ये गच्छामि मिथिलामहम् ॥  
कृतात्मा धर्मवित्तस्यां व्याधो निवसते किल।  
तं गच्चाम्यहमद्यैव धर्मं प्रष्टुं तपोधनम् ॥  
इतिसञ्चिन्त्य मनसा श्रद्दधानः स्त्रिया वचः।  
बलाकाप्रत्ययेनासौ धर्म्यैश्च वचनैः शुभैः ॥  
सम्प्रतस्थे स मिथिलां कौतूहलसमन्वितः।  
अतिक्रामन्नरण्यानि ग्रामांश्च नगराणि च ॥  
ततो जगाम मिथिलां जनकेन सुरक्षिताम्।  
धर्मसेतुसमाकीर्णां यज्ञोत्सववतीं शुभाम् ॥  
गोपुराट्टालकवतीं हर्म्यप्राकारशोभनाम्।  
प्रविश्य नगरीं रम्यां विमानैर्बहुभिर्युताम् ॥  
पण्यैश्च बहुभिर्युक्तां सुविभक्तमहापथाम्।  
अश्वै रथैस्तथा नागैर्योधैश्च बहुभिर्युताम् ॥  
हृष्टपुष्टजनाकीर्णां नित्योत्सवसमाकुलाम्।  
सोऽपस्यद्बहुवृत्तान्तां ब्राह्मणः समतिक्रमन् ॥  
धर्मव्याधमपृच्छच्च स चास्य कथितो द्विजैः।  
अपश्यत्तत्रगत्वा तं सूनामध्ये व्यवस्थितम् ॥  
मार्गमाहिपमांसानि विक्रीणन्तं तपस्विनम्।  
आकुलत्वाच्च क्रेतृणामेकान्ते संस्थितो द्विजः ॥  
स तु ज्ञाता द्विजं प्राप्तं सहसा सम्भ्रमोत्थितः।  
आजगाम यतो विप्रः स्थित एकान्तआसने ॥  


व्याध उवाच।  

अभिवादये त्वां भगवन्स्वागतं ते द्विजोत्तम।  
अहं व्याधो हि भद्रं ते किं करोमि प्रशाधि माम् ॥  
एकपत्न्या यदुक्तोसि गच्छ त्वं मिथिलामिति।  
जानाम्येतदहं सर्वं यदर्थं त्वमिहागतः ॥  
श्रुत्वा च तस्य तद्वाक्यं स विप्रो भृशविस्मितः।  
द्वितीयमिदमाश्चर्यमित्यचिन्तयत द्विजः ॥  
अदेशस्थं हि ते स्तानमिति व्याघोऽब्रवीद्द्विजम्।  
गृहं गच्छाव भगवन्यदि ते रोचतेऽनघ ॥  


मार्कण्डेय उवाच।  

बाढमित्येव तं विप्रो हृष्टो वचनमब्रवीत्।  
अग्रतस्तु द्विजं कृत्वा स जगाम गृहं प्रति ॥  
प्रविश्य च गृहंरम्यमासनेनाभिपूजितः।  
`अर्ध्येण च स वै तेन व्याधेन द्विजसत्तमः' ॥  
पाद्यमाचमनीयं च प्रतिगृह्य द्विजोत्तमः।  
ततः सुखोपविष्स्तं व्याधं वचनमब्रवीत् ॥  
कर्मैतद्वै न सदृशं भवतः प्रतिभाति मे।  
अनुतप्ये भृशं तात तव घोरेण कर्मणा ॥  


व्याध उवाच।  

कुलोचितमिदं कर्म पितृपैतामहं परम्।  
वर्तमानस्य मे धर्मे स्वे मन्युं मा कृथा द्विज ॥  
विधात्रा विहितं पूर्वं कर्म स्वमनुपालयन्।  
प्रयत्नाच्च गुरू वृद्धौ शुश्रूषेऽहं द्विजोत्तम ॥  
सत्यं वदे नाभ्यसूये यथाशक्ति ददामि च।  
देवतातिथिभृत्यानामवशिष्टेन वर्तये ॥  
न कुत्सयाम्यहं किञ्चिन्न गर्हे बलवत्तरम्।  
कृतमन्वेति कर्तारं पुरा कर्म द्विजेत्तम ॥  
कृषिगोरक्ष्यवाणिज्यमिह लोकस्य जीवनम्।  
दण्डनीतिस्त्रयो विद्या तेन लोको भवत्युत ॥  
कर्म शूद्रे कृषिर्वैश्ये सङ्ग्रामः क्षत्रिये स्मृतः।  
ब्रह्मचर्यतपोमन्त्राः सत्यं च ब्राह्मणे सदा ॥  
राजा प्रशास्ति धर्मेण स्वकर्मनिरताः प्रजाः।  
विकर्माणश्च ये केचित्तान्युनक्ति स्वकर्मसु ॥  
भेतव्यं हि सदा राज्ञां प्रजानामधिपा हिते।  
मारयन्ति विकर्मस्थं लुब्धा मृगमिवेषुभिः ॥  
जनकस्येह विप्रर्षे विकर्मस्थो न विद्यते।  
स्वकर्मनिरता वर्णाश्चत्वारोपि द्विजोत्तम ॥  
स एष जनको राजा दुर्वृत्तमपि चेत्सुतम्।  
दण्ड्यं दण्डे निक्षिपति यथा न ग्लाति धार्मिकम् ॥  
सुयुक्तचारो नृपतिः सर्वं धर्मेण पश्यति।  
श्रीश्च राज्यं च दण्डश्च क्षत्रियाणां द्विजोत्तम ॥  
राजानो हि स्वधर्मेण श्रियमिच्छन्ति भूयसीम्।  
सर्वेषामेव वर्णानां त्राता राजा भवत्युत ॥  
परेण हि हतान्ब्रह्मन्वराहमहिषानहम्।  
न स्वयं हन्मि विप्रर्षे विक्रीणामि सदा त्वहम् ॥  
न भक्षयामि मांसानि ऋतुगामी तथाह्यहम्।  
सदोपवासी च तथा नक्तभोजी सदा द्विज ॥  
अशीलश्चापि पुरुषो भूत्वा भवति शीलवान्।  
प्राणिहिंसारतिश्चापि भवते धार्मिकः पुनः ॥  
व्यभिचाराननरेन्द्राणां धर्मः सङ्कीर्यते महान्।  
अधर्मो वर्तते चापि सङ्कीर्यन्ते ततः प्रजाः ॥  
भेरुण्डा वामनाः कुब्जाः स्थूलशीर्षास्तथैव च।  
क्लीबाश्चान्धाश्च बधिरा जायन्तेऽत्युच्चलोचनाः ॥  
पार्थिवानामधर्मत्वात्प्रजानामभवः सदा।  
स एष राजा जनकः प्रजा धर्मेण पश्यति ॥  
अनुगृह्णन्प्रजाः सर्वाः स्वधर्मनिरताः सदा।  
`पात्येष राजा जनकः पितृवद्द्विजसत्तम' ॥  
येचैव मां प्रशंसन्ति येच निन्दन्ति मानवाः।  
सर्वान्सुपरिणीतेन कर्माणा तोषयाम्यहम् ॥  
ये जीवन्ति स्वधर्मेण संयुञ्जन्ति च पार्थिवाः।  
न किञ्चिदुपजीवनति दान्ता उत्थानसीलिनः ॥  
शक्त्याऽन्नदानं सततं तितिक्षा धर्मनित्यता।  
यथार्हं प्रतिपूजा च सर्वभूतेषु वै दया ॥  
त्यागान्नान्यत्र मर्त्यानां गुणास्तिष्ठान्ति पूरुषे।  
मृषावादं परिहरेत्कुर्यात्प्रियमयाचितः ॥  
न च कामान्न संरम्भान्न द्वेषाद्धर्ममुत्सृजेत्।  
प्रिये नातिभृशं हृष्येदप्रिये न च सञ्ज्वरेत् ॥  
न मुह्येदर्थकृच्छ्रेषु न च धऱ्मं परित्यजेत्।  
कर्म चेत्किञ्चिदन्यत्स्यादितरन्न तदाचरेत् ॥  
यत्कल्याणमभिध्यायेत्तत्रात्मानं नियोजयेत्।  
न पापं प्रति पापः स्यात्साधुरेव सदा भवेत् ॥  
आत्मनैव हतः पापो यः पापं कर्तुमिच्छति।  
कर्म चैतदसाधूनां वृजिनानामसाधुकम् ॥  
न धर्मोस्तीति मन्वानाः शुचीनवहसन्ति ये।  
अश्रद्दधाना धर्मस् ते नश्यन्ति न संशयः ॥  
महादृतिरिवाध्मातः पापो भवति नित्यदा।  
`साधुः सन्नतिमानेव सर्वत्रद्विजसत्तम' ॥  
मूढानामवलिप्तानामसारं भाषितं भवेत्।  
दर्शयन्त्यन्तरात्मानं दिवा रूपमिवांशुमान् ॥  
न लोके राजते मूर्खः केवलात्मप्रशंसया।  
अपिचेह मृजाहीनः कृतविद्यः प्रकाशते ॥  
अब्रुवन्कस्यचिन्निन्दामात्मपूजामवर्णयन्।  
न कश्चिद्गुणसम्पन्नः प्रकाशो भुवि दृश्यते ॥  
विकर्मणा तप्यमानः पापाद्विपरिमुच्यते।  
न तत्कुर्यां पुनरिति द्वितीयात्परिमुच्यते ॥  
कर्मणा येन केनापि पापात्मा द्विजसत्तम।  
एवं श्रुतिरियं ब्रह्मन्धर्मेषु प्रतिदृश्यते ॥  
पापनि बुद्ध्वेह पुरा कृतानि स्वधर्मशीलो विनिहन्ति पश्चात्।  
धर्मो ब्रह्मन्नुदते ब्राह्मणानां यत्कुर्वते पापमिह प्रमादात् ॥  
पापं कृत्वा हि मन्येत नाहमस्मीति पूरुषः।  
\[तं तु देवाः प्रपश्यन्ति स्वस्यैवान्तरपूरुषः\] ॥  
चिकीर्षेदेव कल्यायणं श्रद्दधानोऽनसूयकः ॥  
वसनस्येव च्छिद्राणइ साधूनां विवृणोति यः।  
`अपश्यन्नात्मनो दोषान्स पापः प्रेत्य नश्यति' ॥  
पापं चेत्पुरुषः कृत्वा कल्याणमभिपद्यते।  
मुच्यते सर्वपापेभ्यो महाभ्रेणेव चन्द्रमाः ॥  
यथाऽऽदित्यः समुद्यन्वै तमः सर्वं व्यपोहति।  
एवं कल्याणमातिष्ठन्सर्वपापैः प्रमुच्यते ॥  
पापानां विद्ध्यधिष्ठानं लोभमोहौ द्विजोत्तम।  
`तस्मात्तौ विदुषा विप्र वर्जनीयौ विशेषतः' ॥  
लुबधाः पापं व्यवस्यन्ति नरा नातिबहुश्रुताः।  
अधर्म्या धर्मरूपेण तृणैः कूपा इवावृताः ॥  
येषां पञ् पवित्राणि प्रलापा धर्मसंश्रितः।  
सर्वं हि विद्यते तेषु शिष्टाचारः सुदुर्लभः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि दशाधिकद्विशततमोऽध्यायः ॥210॥  

## टिप्पणयः

आगोऽपराधः कृतमननेत्यागस्कृतः ॥  
विमानैः साप्तभौमिकगृहैः ॥  
सूना वधस्थानं तन्मध्ये ॥  
अदेशस्थं अयोग्यदेशस्थम् ॥  
गुरू मातापितरौ ॥  
वर्तये जीवामि ॥  
कुत्सा विद्यमानदोषसङ्कीर्तनम्।  
गर्हा अविद्यमानदोषारोपः।  
पुराकृतं कर्मेति सम्बन्धः ॥  
लोकः परलोकः ॥  
न ग्लाति न ग्लानि नयति ॥  
व्यभिचारात्स्वैरगतेः ॥  
भेरुण्डाः भयानकाः।  
उरुण्डाः इति ख. थ.ध. पाठः ॥  
सुपरिणीतेन साधुना ॥  
ये संयुञ्जन्ति सम्यग्योगं सेनाविनेशं कुर्वन्ति तएव पार्तिवा अन्ये चोरो इत्यर्थः ॥  
संरम्भाद्भयात् ॥  
अन्त् विपरीतं स्यात् इतरत्तादृशं द्वितीयं कल्याणमेवाचरेत् ॥  
पापः पापी ॥  
वृजिनानां व्यसनवताम् ॥  
दृतिर्भस्त्रा।  
आध्यातः सन्नसारोपि पुष्टो भवेत् ॥  
मृजाहीनः मलिनदेहः ॥  
मूढस्वरूपमाह अब्रुवन्निति ॥  
पापात् प्राक्कृतात्।  
द्वितीयात्करिष्यमाणात् ॥  
जपतपस्तीर्थाद्यन्यतमेन येनकेनचिदपि कर्मणा पापात् परिमुच्यत् इत्यनुषज्ज्यते ॥  

###### अरण्यपर्व \- अध्याय 211

### ॥  
श्रीः ॥  

## 3.211. अध्यायः 211

## विषयाः

कौशिकम्प्रति धर्मव्याधेन शिष्टलक्षणादिकथनम् ॥1॥  

## पाठः



मार्कण्डेय उवाच।  

स तु विप्रो महाप्राज्ञ धर्मव्याधमपृच्छत।  
शिष्टाचारं कथमहं विद्यामिति नरोत्तम ॥  
`पञ्च कानि पवित्राणि शिष्टाचारेषु नित्यदा'।  
एतदिच्छामि भद्रं ते श्रोतुं धर्मभृतांवर।  
त्वत्तो महामते व्याध तद्ब्रवीहि यथातथम् ॥  


व्याध उवाच।  

यज्ञो दानं तपो वेदाः सत्यं च द्विजसत्तम।  
पञ्चैतानि पवित्राणि शिष्टाचारेषु नित्यदा ॥  
कामक्रोधौ वशे कृत्वा दम्भं लोभमनार्जवम्।  
धर्ममित्येवं सन्तुष्टास्ते शिष्टाः शिष्टसम्मताः ॥  
न तेषां भिद्यते वृत्तं यज्ञस्वाध्यायशीलिनाम्।  
आचारपालनं चैव द्वितीयं शिष्टलक्षणम् ॥  
गुरुशुश्रूषणं सत्यमक्रोधो दानमेव च।  
एतच्चतुष्टयं ब्रह्मञ्शिष्टाचारेषु नित्यदा ॥  
शिष्टाचारे मनः कृत्वा प्रतिष्ठाप्य च सर्वशः।  
यामयं लभते तुष्टिं सा न शक्या ह्यतोऽन्यथा ॥  
वेदस्योपनिषत्सत्यं सत्यस्योपनिषद्दमः।  
दमस्योपनिषत्त्यागः शिष्टाचारेषु नित्यदा ॥  
ये तु धर्मानसूयन्ते बुद्धिमोहान्विता नराः।  
अपथा गच्छतां तेषामनुयाता च पीड्यते ॥  
ये तु शिष्टाः सुनियताः श्रुतित्यागपरायणाः।  
धर्मपन्थानमारूढाः सत्यधर्मपरायणाः ॥  
नियच्छन्ति परां बुद्धिं शिष्टाचारान्विता जनाः।  
उपाध्यायमते युक्ताः स्थित्या धर्मार्थदर्शिनः ॥  
नास्तिकान्भिन्नमर्यादान्क्रूरान्पापमतौ स्थितान्।  
त्यज ताञ्ज्ञानमाश्रित्य धार्मिकानुपसेव्य च ॥  
कामलोभग्रहाकीर्णं पञ्चेन्द्रियजलां नदीम्।  
नावं धृतिमयीं कृत्वा जन्मदुर्गाणि सन्तर ॥  
क्रमेण सञ्चितो धर्मो बुद्धियोगमयो महान्।  
शिष्टाचारे भवेत्साधू रागः शुक्ले व वाससि ॥  
अहिंसा सत्यवचनं सर्वभूतहितं परम्।  
अहिंसा परमो धर्मः स च सत्ये प्रतिष्ठितः।  
सत्यं कृत्वा प्रतिष्ठां तु प्रवर्तन्ते प्रवृत्तयः ॥  
सत्यमेव गरीयस्तु शिष्टाचारनिषेवितम्।  
आचारश्च सतां धर्मः सन्तो ह्याचारलक्षणाः ॥  
यो यथा प्रकृतिर्जन्तुः स स्वां प्रकृतिमश्नुते।  
पापात्मा क्रोधकामादीन्दोषानाप्नोत्यनात्मवान् ॥  
आरम्भो न्याययुक्तो यः स हि धऱ्म इति स्मृतः।  
अनाचारस्त्वध्रमेति एतच्छिष्टानुशासनम् ॥  
अक्रुध्यन्तोऽनसूयन्तो निरहङ्कारमत्सराः।  
ऋजवः शमसम्पन्नाः शिष्टाचारा भवन्ति ते ॥  
त्रैविद्यवृद्धाः शुचयो वृत्तवन्तो मनस्विनः।  
गुरुशुश्रूषवो दान्ताः शिष्टाचारा भवन्त्युत ॥  
तेषामहीनसत्वानां दुष्कराचारकर्मणाम्।  
स्वैः कर्मभिः सत्कृतानां घोरत्वं सम्प्रणश्यति ॥  
तं तदाचारमाश्चर्यं पुराणं शाश्वतं ध्रुवम्।  
धर्म्यं धर्मेण पश्यन्तः स्वर्गं यान्ति मनीषिणः ॥  
आस्तिका मानहीनाश्च द्विजातिजनपूजकाः।  
श्रुतवृत्तोपसम्पन्नास्ते सन्तः स्वर्गगामिनः ॥  
वेदोक्तः प्रथमो धर्मो धर्मशास्त्रेषु चापरः।  
शिष्टाचीर्णश् शिष्टानां त्रिविधं धर्मलक्षणम् ॥  
धारणं चापि वेदानां तीर्थानामवगाहनम्।  
क्षमा सत्यार्जवं शौचं शिष्टाचारनिदर्शनम् ॥  
सर्वभूतदयावन्तो ह्यहिंसानिरताः सदा।  
परुषं च न भाषन्ते सदा सन्तो द्विजप्रियाः ॥  
शुभानामशुभानां च कर्मणां सबलाश्रयम्।  
विपाकमभिजानन्ति ते शिष्टाः शिष्टसम्मताः ॥  
न्यायोपेता गुणोपेताः सर्वलोकहितैषिणः।  
सन्तः स्वर्गजितः शक्त्या सन्निविष्टाश्च सत्पथे।  
दातारः संविभक्तारो दीनानुग्रहकारिणः ॥  
सर्वपूज्याः श्रुतधनास्तथैव च तपस्विनः।  
सर्वभूतदयावन्तस्ते शिष्टाः शिष्टसम्मताः ॥  
दाननित्याः सुखान्याशु प्राप्नुवन्त्यपि च श्रियम्।  
पीडया च कलत्रस्य भृत्यानां च समाहिताः ॥  
अतिशक्त्या प्रयच्छन्ति सन्तः सद्भिः समागताः।  
लोकयात्रां च पशय्न्तो धर्ममात्महितानि च।  
एवं सन्तोवर्तमानास्त्वेधन्ते शाश्वतीः समाः ॥  
अहिंसा सत्यवचनमानृशंस्यवथार्जवम्।  
अद्रोहो नातिमानश्च ह्रीस्तितिक्षा दमः शमः ॥  
धीमन्तो धृतिमन्तश्च भूतानामनुकम्पकाः।  
अकामद्वेषसंयुक्तास्ते सन्तो लोकसत्कृताः ॥  
त्रीण्येव तु पदान्याहुः सतां वृत्तमनुस्मरन्।  
न चैव द्रुह्येद्दद्याच्च सत्यं चैव सदा वदेत् ॥  
सर्वत्र च दयावन्तः सन्तः करुणवेदिनः।  
गच्छन्तीह सुसन्तुष्टा धर्म्यं पन्थानमुत्तमम् ॥  
शिष्टाचारा महात्मानो येषां धर्मः सुनिश्चितः।  
अनसूया क्षमा शान्तिः सन्तोषः प्रियवादिता ॥  
कामक्रोधपरित्यागः शिष्टाचारनिषेवणम्।  
कर्म च श्रुतसम्पन्नं सतां मार्गमनुत्तमम् ॥  
शिष्टाचारं निषेवन्ते नित्यं ध्रममनुव्रताः।  
प्रज्ञाप्रासादमारूह्य मुह्यतो महतो जनान् ॥  
प्रेक्षन्ते लोकवृत्तानि विविधानि द्विजोत्तमाः।  
अतिषुण्यानि दानानि तानि द्विजवरोत्तम ॥  
एतत्ते सर्वमाख्यातं यथाप्रज्ञं यथाश्रुतम्।  
शिष्टाचारगुणान्ब्रह्मन्पुरस्कृत्य द्विजर्षभ ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि एकादशाधिकद्विशततमोऽध्यायः ॥  

## टिप्पणयः

वृत्तं वृतं स्वेच्छोपात्तमिति यावत् ॥  
अतोऽन्यथा गुरुशुश्रूषणाद्यभावे ॥  
उपनिषद्रहस्यम् ॥  
अनुयाता अनुगन्ता ॥  
श्रुतिश्च त्यागाश्च ते द्वे परं अयनं स्थानं येषां ते श्रुतित्यागपरायणाः ॥  
शिष्टाचारवति शुक्लपोपमे योगधर्मः रागइव साधुर्भवेत्।  
शुक्लेव वेति इवार्थे ॥  
अनात्मवान् अजितचित्तः ॥  
अहङ्कारो दर्पः मत्सरः परदोषासहिष्णुत्वं तद्विर्जिताः।  
शिष्टं गुरुशास्त्रोक्तं आचरन्तः शिष्टाचाराः ॥  
त्रैविद्यवृद्धाः तिस्रो विद्या ऋग्यजुःसामात्मिका यत्रस त्रिविद्यो यज्ञस्तत्र साधवस्त्रैविद्या याज्ञिकाः।  
वृत्तं शीलं तद्वन्तः।  
मनस्विन जितचित्ताः ॥  
दुष्कराचारकर्मणां अन्यैर्दुष्करः आचारः शीलं कर्म यज्ञादि येषां तेषाम्।  
घोरत्वं हिंसादिदोषवत्त्वम् ॥  
पुराणमनादिम्।  
शाश्वतं अनवच्छिन्नम्।  
ध्रुवं नित्यम्।  
अत्याज्यमित्यर्थः ॥  
वेदोक्तोऽग्निहोत्रादिः।  
धर्मशास्त्रोक्तः अष्टकाश्राद्धादिः।  
शिष्ठाचीर्णः होलकादिः।  
शिष्टनां तुष्टिरिति शेषः ॥  
न्यायो युक्तिः।  
गुणाः शमादयस्तदुपेताः।  
संविभक्तारः कुटुम्बेषु ॥  
श्रुतधनाः विद्याधनाः ॥  
करुणाः करुणावन्तश्च ते वेदनशीलाश्च।  
मत्वर्थीयोऽच् ॥  
अतिपुण्यानि पापानि इति झ. पाठः ॥  

###### अरण्यपर्व \- अध्याय 212

### ॥  
श्रीः ॥  

## 3.212. अध्यायः 212

## विषयाः

कौशिकम्प्रतिधर्मव्याधेन सर्वैहिंसाया दुस्त्यजत्वोपपादनपूर्वकं सर्ववर्णानां स्वस्वधर्मानुहानस्य श्रेयःसाधात्वादिकथनम् ॥1॥  

## पाठः



मार्कण्डेय उवाच।  

स तु विप्रमथोवाच धर्मव्याधो युधिष्ठिर।  
यदहं ह्याचरे कर्म घोरमेतदसंशयम् ॥  
विधिस्तु बलवान्ब्रह्मन्दुस्तरं हि पुरा कृतम्।  
पुरा कृतस् पापस्य कर्मदोषो भवत्ययम् ॥  
दोपस्यैतस्य वै ब्रह्मन्विघाते यत्नवानहम्।  
विधिना हि हते पूर्वं निमित्तं घातको भवेत् ॥  
निमित्तभूता हि वयं कर्मणोऽस्य द्विजोत्तम ॥  
येषां हतानां मांसानि विक्रीणीमो वयं द्विज।  
तेषामपि भवेद्धर्म उपयोगेन भक्षणात्।  
देवतातिथिभृत्यानां पितृणां चापि पूजनात् ॥  
ओषध्यो वीरुधश्चैव पशवो मृगपक्षिणः।  
अन्नाद्यभूता लोकस्य इत्यपि श्रूयते श्रुतिः ॥  
आत्ममांसप्रसादेन शिबिरौशीनरो नृपः।  
स्वर्गं सुदुर्लभं प्राप्तः क्षमावान्द्विजसत्तम ॥  
राज्ञो महानसे पूर्वं रन्तिदेवस्य वै द्विज।  
\[द्वे सहस्रे तु पच्छेते पशूनामन्वहं तदा।\]  
अहन्यहनि पच्येते द्वे सहस्रे गवां तथा ॥  
स मासं ददतो ह्यन्नं रन्तिदेवस्य नित्यशः।  
अतुला कीर्तिरभवन्नृपस्य द्विजसत्तम ॥  
चातुर्मास्ये च पशवो वध्यन्त इति नित्यशः।  
अग्नयो मांसकामाश्चइत्यपि श्रूयते श्रुतिः ॥  
यज्ञेषु पशवो ब्रह्मन्वध्यन्ते सततं द्विजैः।  
संस्कृताः किल मन्त्रैश्च तेऽपि स्वर्गमवाप्नुवन् ॥  
यदि नैवाग्नयो ब्रह्मन्मांसकामाऽभवन्पुरा।  
भक्ष्यं नैवाभवन्मांसं कस्यचिद्द्विजसत्तम ॥  
अत्रापि विधिरुक्तश् मुनिभिर्मांसभक्षणे ॥  
देवतानां पितृणां च शुङ्क्ते दत्त्वाऽपियः सदा।  
यथाविधि यथाश्रद्धं न स दुष्येत भक्षणात् ॥  
अमांसाशी भवत्येवमित्यपि श्रूयते श्रुतिः।  
भार्यां गच्छन्ब्रह्मचारी ऋतौ भवति ब्राह्मणः ॥  
सत्यानृते विनिश्चित्य अत्रापि विधिरुच्यते।  
सौदासेन तदा राज्ञा मानुषा भक्षिता द्विज।  
शापाभिभूतेन भृशमत्र किं प्रतिभाति ते ॥  
स्वधर्म इतिकृत्वा तु न त्यजामि द्विजोत्तम।  
पुरा कृतमिति ज्ञात्वा रजीवाम्येतेन कर्मणा ॥  
स्वधर्मं त्यजतो ब्रह्मन्नधर्म इह दृश्यते।  
स्वकर्मनिरतो यस्तु धर्मः स इति निश्चयः ॥  
कुले हि विहितं कर्म देही तं न विमुञ्चति।  
धात्रा विधिरयं दृष्टो बहुधा कर्मनिर्मये ॥  
द्रष्टव्यस्तु भवेद्ब्रह्मन्धर्मो धर्मविनिश्चये।  
कथं कर्म शुभं कुर्यां कथं मुच्ये पराभवात् ॥  
कर्मणस्तस्य घोरस् वसुधा निर्णयो भवेत्।  
दाने च सत्यवाक्ये च गुरुशुश्रूणे तथा।  
द्विजातिपूजने चाहं धर्मे च निरतः सदा ॥  
अतिमानातिवादाभ्यां निवृत्तोस्मि द्विजोत्तम।  
कृषिं साध्वीति मन्यन्ते तत्र हिंसा परा स्मृता ॥  
कर्षन्तो लाङ्गलैरुर्वीं घ्नन्ति भूमिशयान्बहून्।  
जीवानन्यांश्च बहुशस्तत्रकिं प्रतिभाति ते ॥  
धान्यबीजानि यान्याहुर्व्रीह्यादीनि द्विजोत्तम।  
सर्वाण्येतानि जीवा हि तत्र किं प्रतिभाति ते ॥  
अध्याक्रम् पशूंश्चापि घ्नन्ति वै भक्षयन्ति च।  
वृक्षांस्तथौषधीश्चापि छिन्दन्ति पुरुषा द्विज ॥  
जीवा हि बहवो ब्रह्मन्वृक्षेषु च फलेषु च।  
उदके बहवश्चापि तत्रकिं प्रतिभाति ते ॥  
सर्वं व्याप्तमिदं ब्रह्मन्प्राणिभिः प्राणिजीवनैः।  
मत्स्यान्ग्रसन्ते मत्स्याश्च तत्रकिं प्रतिभाति ते ॥  
सत्वैः सत्वानि जीवन्ति बहुधा द्विजसत्तम।  
प्राणिनोऽन्योन्यभक्षाश्च तत्रकिं प्रतिभाति ते ॥  
चङ्क्रम्यमाणा जीवांश्च धरणीसंश्रितान्बहून्।  
पद्भ्यां घ्नन्ति नरा विप्र तत्र किं प्रतिभाति ते ॥  
उपविष्टाः शयानाश्च घ्नन्ति जीवाननेकशः।  
अज्ञानादथवा ज्ञानात्तत्रकिं प्रतिभाति ते ॥  
जीवैर्ग्रस्तमिदं सर्वमाकाशं पृथिवी तथा।  
अविज्ञानाच्च हिंसन्ति तत्र किं प्रतिभाति ते ॥  
अहिंसेति यदुक्तं हि पुरुषैर्विस्मितैः पुरा।  
के न हिंसन्ति जीवान्वै लोकेऽस्मिन्द्विजसत्तम् ॥  
बहु सञ्चिन्त्य इह वै नास्ति कश्चिदहिंसकः ॥  
अहिंयासां तु निरता यतयो द्विजसत्तम।  
कुर्वन्त्येव हि हिंसां ते यत्नादल्पतरा भवेत् ॥  
आलक्ष्याश्चैव पुरुषाः कुले जाता महागुणाः।  
महाघोराणि कर्माणि कृत्वा लज्जन्ति वै न च ॥  
सुहृदः सुहृदोऽन्यांस्च दुर्हृदश्चापि दुर्हृदः।  
सम्यक्प्रवृत्तान्पुरुषानन सम्यगनुपश्यति ॥  
समृद्धैश्चन नन्दन्ति बान्धवा बान्धवैरपि।  
गुरूंश्चैव विनिदन्ति मूढा निश्चितमानिनः ॥  
बहु लोके विपर्यस्तं दृश्यते द्विजसत्तम।  
धर्मयुक्तमधर्मं च तत्र किं प्रतिभाति ते ॥  
वक्तुं बहुविधं शक्यं धर्माधर्मेषु कर्मसु।  
स्वकर्मनिरतो यो हि स यशः प्राप्नुयान्महत् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि द्वादशाधिकद्विशततमोऽध्यायः ॥212॥  

## टिप्पणयः

एतन्मांसविक्रयात्मकम् ॥  
यत्नवानपि न परिहर्तुं शक्नोमि।  
विधेः प्राबल्यादित्यर्थः ॥  
शरवन्निमित्तभूता वयं सन्धातृकत्कर्ता तु विधिरेवेत्यर्थः ॥  
अन्नाद्यभूताः अन्नं च तदद्यं च भोग्यं भक्ष्यं चेत्यर्थः ॥  
यज्ञियमांसभुजोऽपि ऋतुगामिनो ब्रह्मचर्यमिव औपचारिकममांसाशित्वमिति भावः ॥  
द्रष्टव्या तु भवेत्प्रज्ञा क्रूरे कर्मणि वर्तता इति झ. पाठः ।  

###### अरण्यपर्व \- अध्याय 213

### ॥  
श्रीः ॥  

## 3.213. अध्यायः 213

## विषयाः

धर्मव्याधेन कौशिकम्प्रति पौरुषनिन्दनन दैवप्रशंसनपूर्वकं सुकृतदुष्कृतयोः सुखदुःखहेतुताप्रतिपादनम् ॥1॥  

## पाठः



मार्कण्डेय उवाच।  

धर्मव्याधस्तु निपुणं पुनरेव युधिष्ठिर।  
विप्रर्षभमुवाचेदं सर्वधर्मभृतांवर ॥  
श्रुतिप्रमाणो धर्मोऽयमिति वृद्धानुशासनम्।  
सूक्ष्मा गतिर्हि धर्मस् बहुशाखा ह्यनन्तिका ॥  
प्राणान्तिके विवाहे च वक्तव्यमनृतं भवेत्।  
अनृतेन भवेत्सत्यं सत्येनैवानृतं भवेत् ॥  
यद्भूतहितमत्यन्तं तत्सत्यमिति धारणा।  
विपर्ययकृतोऽधर्मः पश्य धर्मस्य सूक्ष्मताम् ॥  
यत्करोत्यशुभं कर्म शुभं वा यदि सत्तम।  
अवश्यं तत्समाप्नोति पुरुषो नात्र संशयः ॥  
विषमां च दशां प्राप्तो देवान्गर्हति वै भृशम्।  
आत्मृनः कर्मदोषेण न विजानात्यपण्डितः ॥  
मूढो नैकृतिकश्चापि चपलश्च द्विजोत्तम।  
`न शुभं कर्म बध्नाति पुरुषं पाषनिश्चयम्' ॥  
सुखदुःखविपर्यासो यदा समुपपद्यते।  
नैनं प्रज्ञा सुनीतं वा त्रायते नैव पौरुषम् ॥  
यो यमिच्छेद्यथा कामं तं तं कामं स आप्नुयात्।  
यदि स्यादपराधीनं पौरुषस् क्रियाफलम् ॥  
संयताश्चापि दक्षाश्च मतिमन्तश्च मानवाः।  
दृश्यन्ते निष्फलाः सन्तः प्रहीणाः सर्वकर्मभिः ॥  
भूतानामपरः कश्चिद्धिंसायां सततोत्थितः।  
वञ्चनायां च लोकस्य स सुखेनैव युज्यते ॥  
अचेष्टमपि चासीनं श्रीः कञ्चिदुपतिष्ठति।  
कश्चित्कर्माणि कुर्वन्हि न प्राप्यमधिगच्छति ॥  
देवानिष्ट्वा तपस्तप्त्वा कृपणैः पुत्रगृध्नुभिः।  
दशमासधृता गर्भा जायन्ते कुलपांसनाः ॥  
अपरे धनधान्यैश्च भोगैश्च पितृसञ्चितैः।  
विपुलैरभिजायन्ते लब्धास्तैरेव मङ्गलैः ॥  
`न देहजा मनुष्याणां व्याधयो द्विजसत्तम'।  
कर्मजा हि मनुष्याणां रोगा नास्त्यत्र संशयः ॥  
आधिभिश्चैव बाध्यन्ते व्यालैः क्षुद्रमृगा इव।  
व्याधयो विनिवार्यन्ते मृगा व्याधैरिव द्विज ॥  
येषामस्ति च भोक्तव्यं ग्रहणीरोगपीडिताः।  
न शक्नुवन्ति ते भोक्तुं चेष्टितं पूर्वकर्मया ॥  
अपरे बाहुबलिनः क्लिश्यन्ति बहवो जनाः।  
दुःखेन चाधिगच्छनति भोजनं द्विजसत्तम ॥  
इति लोकमनाक्रन्दं देहशङ्कापरिप्लुतम्।  
स्रोतसाऽसकृदाक्षिप्तं ह्रियमाणं बलीयसा ॥  
न म्रियेयुर्न जीर्यैयुः सर्वे स्युः सर्वकामिकाः।  
नाप्रियं प्रतिपश्येयुर्विधिश्च यदि नो भवेत् ॥  
उपर्युपरि लोकस्य सर्वो गन्तुं समीहते।  
यतते च यथाथक्ति न च तद्वर्तते तथा ॥  
बहवः सम्प्रदृश्यन्ते तुल्यनक्षत्रमङ्गलाः।  
महत्तु फलवैषम्यं दृश्यते कर्मसिद्धिषु ॥  
न केचिदीशते ब्रह्मन्स्वयङ्ग्राह्यस्य सत्तम।  
कर्मणां प्राकृतानां वै इह सिद्धिः प्रदृश्यते ॥  
तथा श्रुतिरियम्ब्रह्मञ्जीवः किल सनातनः।  
शरीरमध्रुवं लोके सर्वेषां प्राणिनामिह ॥  
वध्यमाने शरीरे तु देहनाशो भवत्युत।  
जीवः सङ्क्रमतेऽन्यत्रकर्मबनधनिबन्धनः ॥  


ब्राह्मण उवाच।  

कथं धर्मविदांश्रेष्ठ जीवो भवति शाश्वतः।  
एतदिच्छाम्यहं ज्ञातुं तत्त्वेन वदतांवर ॥  


व्याध उवाच।  

न जीवनाशोस्ति हि देहभेदे मिथ्यैतदाहुर्म्रियतीति मूढाः।  
जीवस्तु देहान्तरितः प्रयाति दशार्धतैवास् शरीरभेदः ॥  
अन्यो हि नाश्नाति कृतं हि कर्म मनुष्यलोके मनुजस् कश्चित्।  
यत्तेन किञ्चिद्धि कृतंहि कर्म तदश्नुते नास्ति कृतस्य नाशः ॥  
सुपुण्यशीला हि भवन्ति पुण्या नराधमाः पापकृतो भवन्ति।  
नरोऽनुयातस्त्विह कर्मभिः स्वै\- स्ततः समुत्पद्यति भावितस्तैः ॥  


ब्राह्मण उवाच।  

कथं सम्भवते योनौ कथं वा पुण्यपापयोः।  
जातीः पुण्या ह्यपुण्याश् कथं गच्छति सत्तम ॥  


व्याध उवाच।  

गर्भाधानसमायुक्तं कर्मेदं सम्प्रदृश्यते।  
समासेन तु ते क्षिप्रं प्रवक्ष्यामि द्विजोत्तम ॥  
यथा सम्भृतसम्भारः पुनरेव प्रजायते।  
शुभकृच्छुभयोनीषु पापकृत्पापयोनिषु ॥  
शुभैः प्रयोगैर्देवत्वंव्यामिश्रैर्मानुषो भवेत्।  
मोहनीयैर्वियोनीषु त्वधोगामी च किल्बिषैः ॥  
जातिमृत्युजरादुःखैः सततं समभिद्रुतः।  
संसारे पच्यमानश्च दोषैरात्मकृतैर्नरः ॥  
तिर्यग्योनिसहस्राणि गत्वा नरकमेव च।  
जीवाः सम्परिवर्तन्ते कर्मबन्धनिबन्धनाः ॥  
जन्तुस्तु कर्मभिस्तैस्तैः स्वकृतैः प्रेत्य दुःखितः।  
तद्दुःखप्रतिघातार्थमपुण्यां योनिमाप्नुते ॥  
ततः कर्म समादत्ते पुनरन्यन्नवं बहु।  
पच्यते तु पुनस्तेन भुक्त्वाऽपथ्यमिवातुरः ॥  
अजस्रमेव दुःखार्तोऽदुःखितः सुखिसञ्ज्ञितः।  
ततो निवृत्तबन्धत्वात्कर्मणामुदयादपि ॥  
परिक्रामति संसारे चक्रवद्बहुवेदनः।  
स चेन्निवृत्तबन्धस्तु विशुद्धश्चापि कर्मभिः ॥  
तपोयोगसमारम्भं कुरुते द्विजसत्तम।  
कर्मभिर्बहुभिश्चापि लोकानश्नाति कर्मभिः ॥  
\[स चेन्निवृत्तबन्धस्तु विशुद्धश्चापि कर्मभिः।\]  
प्राप्नोति सुकृताँल्लोकान्यत्रगत्वा न शोचति ॥  
पापं कुर्वनपुण्यवृत्तः पुण्यस्यान्तं न गच्छति।  
`पुण्यं कुर्वन्पुण्यवृत्तः पुण्यस्यान्तं न गच्छति'।  
तस्मात्पुण्यं यतेत्कर्तुं वर्जयीत च पापकम् ॥  
अनसूयुः कृतज्ञश्च कल्याणान्येव सेवते।  
सुखानि धर्ममर्थं च स्वर्गं च लभते नरः ॥  
संस्कृतस्य च दान्तस् नियतस्य यतात्मनः।  
प्राज्ञास्यानन्तरा वृत्तिरिहि लोके परत्र च ॥  
सतां धऱ्मेण वर्तेत क्रियां शिष्टवदाचरेत्।  
असङ्क्लेशेन लोकस्य वृत्तिं लिप्सेत वै द्विजः ॥  
सन्ति ह्यागमविज्ञानाः शिष्टाः शास्त्रे विचक्षणाः।  
स्वधर्मेण क्रिया लोके कुर्वाणास्ते ह्यसङ्कराः ॥  
प्राज्ञो धर्मेण रमते धर्मं चैवोपजीवति।  
तस्माद्धर्मादवाप्तेन धनन द्विजसत्तम ॥  
तस्यैव सिञ्चते मूलं गुणान्पश्यति यत्र वै।  
धर्मात्मा भवति ह्येवं चित्तं चास्य प्रसीदति।  
स मित्रजनसन्तुष्ट इह प्रेत्य च नन्दति ॥  
शब्दं स्पर्शं तथा रूपं गन्धानिष्टांस्च सत्तम।  
प्रभुत्वं लभते चापि धर्मस्यैतत्फलं विदुः ॥  
धरमस्य च पलं लब्ध्वा न तुष्यति महाद्विज।  
अतुष्यमाणो निर्वेदमादत्ते ज्ञानचक्षुषा ॥  
प्रज्ञाचक्षुर्नर इह दोषं नैवानुरुध्यते।  
विरज्ये यथाकामं न च धर्मं विमुञ्चति ॥  
फलत्यागे च यतते दृष्ट्वा लोकं क्रियात्मकम्।  
ततो मोक्षे प्रयतते नानुपायादुपायतः ॥  
एवं निर्वेदमादत्ते पापं कर्म जहाति च।  
धार्मिकश्चापि भवति मोक्षं च लभते परम् ॥  
तपो निःश्रेयसं जन्तोस्तस्य मूलं शमो दमः।  
तेन सर्वानवाप्नोति कामान्यान्मनसेच्छति ॥  
इन्द्रियाणां निरोधेन सत्येन च दमेन च।  
ब्रह्मणः पदमाप्नोति यत्परं द्विजसत्तम ॥  


ब्राह्मण उवाच।  

इन्द्रियाणीति यान्याहुः कानि तानि यतव्रत।  
निग्रहश्च कथं कार्यो निग्रहस्य च किं फलम् ॥  
कथं च फलमाप्नोति तेषां धर्मभृतांवर।  
एतदिच्छामि तत्त्वेन धर्मं ज्ञातुं सुधार्मिक ॥  
इति श्रीमन्महाभारते अरण्यपर्वणि मार्कण्डेयसमस्यापर्वणि त्रयोदशाधिकद्विशततमोऽध्याः ॥213॥  

## टिप्पणयः

धारणा अवधारणं।  
निश्चय इत्यर्थः ॥  
सनीतं गुरुशिक्षा ॥  
प्रहीणाः श्रान्ता अपीत्यर्थः ॥  
पुत्रगृध्रुभिः पुतर्कामैः ॥  
अनाक्रन्दं असहायम्।  
आक्रन्दः क्रन्दने ह्वाने मित्रदारुणयुद्धयोरिति मेदिनी।  
स्रोतसा कर्मप्रवाहेण ॥  
स्वीयमपि वस्तु स्वस्यानधीनं प्राक्कर्मवशाद्भवतीत्यर्थः ॥  
दशार्धता पञ्चत्वम् ॥  
मोहनीयैस्तामसै।  
अधः नरकतिर्यक्षु ॥  
प्रेत्य मृत्वा।  
दुःखात्मकः प्रतीघातः।  
दुखं भोक्तुमित्यर्थः ॥  
निवृत्तबन्धो वीतरागः।  
तत्र हेतुः विशुद्धश्चेति ॥  
तपोयोगयोः आलोचनध्यानयो समारम्भम् ॥  
यतेत् यतेत ॥  
प्रभुत्वं अप्रतिहतेच्छत्वम् ॥  
अतुष्यमाणः प्रीतिमलभमानः निर्वेदं वैराग्यं दोषं रागद्वेषादिकं नानुरुध्यते तद्वशो न भवतीत्यर्थः ॥  
उपायत एव मोक्षे प्रयतते नन्वनुपायाद्दैवमात्राश्रयादिति योजना ॥  
तपः ज्ञानम्।  
निःश्रेयसं मोक्षसाधनम् ॥  
तेषां इन्द्रियाणां निग्रहादिति शेषः ॥  

###### अरण्यपर्व \- अध्याय 214

### ॥  
श्रीः ॥  

## 3.214. अध्यायः 214

## विषयाः

धर्मव्याधेन कौशिकम्प्रति प्राणिभिर्दुष्कृतसुकृतकरणप्रकारादिकधनपूर्वकं ब्राह्मणमाहात्म्यादिकथनम् ॥1॥  

## पाठः



मार्कण्येय उवाच।  

एवमुक्तस्तु विप्रेण धर्मव्याधो युधिष्ठिर।  
प्रत्युवाच यथा विप्रं तच्छृणुष्व नराधिप ॥  


व्याध उवाच।  

विज्ञानार्थं मनुष्याणां मनः पूर्वं प्रवर्तते।  
तत्प्राप्य कामं भजतेक्रोधं च द्विजसत्तम ॥  
ततस्तदर्थं यतते कर्म चारभते महत्।  
इष्टानां रूपगन्धानामभ्यासं च निषेवते ॥  
ततो रागः प्रभवति द्वेषश्च तदनन्तरम्।  
ततो लोभः प्रभवति मोहश्च तदनन्तरम् ॥  
तस् लोभाभिभूतस्य रागद्वेषहतस्य च।  
न धर्मे जायते बुद्धिर्व्याजाद्धर्मं करोति च ॥  
व्याजेन चरते धर्ममर्थं व्याजेन रोचते।  
व्याजेन सिध्यमानेषु धनेषु द्विजसत्तम ॥  
तत्रैव रमते बुद्धिस्ततः पापं चिकीर्षति।  
सुहृद्भिर्वार्यमाणश्च पण्डितैश्च द्विजोत्तम ॥  
उत्तरं श्रुतिसम्बद्धं ब्रवीत्यश्रुतियोजितम्।  
अधर्मस्त्रिविधस्तस्य वर्तते रागदोषजः ॥  
पापं चिन्तयते चैव ब्रवीति च करोति च।  
तस्याधर्मप्रवृत्तस्य गुणा नश्यन्ति साधवः ॥  
एकशीलाश्च मित्रत्वं भजन्ते पापकर्मिणः।  
स तेन दुःखमाप्नोति परत्र च विपद्यते ॥  
पापात्मा भवति ह्येवं धर्मलाभं तु मे शृणु।  
यस्त्वेतान्प्रज्ञाया दोषान्पूर्वमेवानुपश्यति ॥  
कुशलः सुखदुःखेषु सान्धूंश्चाप्युपसेवते।  
तस्य साधुसमारम्भाद्बुद्ध्रिधर्मेषु राजते ॥  


ब्राह्मण उवाच।  

ब्रवीषि सूनृतन्धर्मं यस्य वक्ता न विद्यते।  
दिव्यप्रभावः सुमहानृषिरेव मतोसि मे ॥  


व्याध उवाच।  

ब्राह्मणा वै महाभागाः पितरोऽग्रभुजः सदा।  
तेषां सर्वात्मना कार्यं प्रियं लोके मनीषिणा ॥  
यत्तेषां च प्रियं तत्ते वक्ष्यामि द्विजसत्तम।  
नमस्कृत्वा ब्राह्मणेभ्यो ब्राह्मीं विद्यां निबोध मे ॥  
इदं विश्वं जगत्सर्वमजगच्चापि सर्वशः।  
महाभूतात्मकं ब्रह्मन्नातः परतरं भवेत् ॥  
महाभूतानि खं वायुरग्निरापस्तथा च भूः।  
शब्दः स्पर्शश्च रूपं च रसो गन्धश् तद्गुणाः ॥  
तेषामपि गुणाः सर्वे गुणवृत्तिः परस्परम्।  
पूर्वपूर्वगुणाः सर्वे क्रमशो गुणिषु त्रिषु ॥  
षष्ठी तु चेतना नाम मन इत्यभिधीयते।  
सप्तमी तु भवेद्बुद्धिरहङ्कारस्ततः परम् ॥  
इन्द्रियाणि च पञ्चात्मा रजः सत्वं तमस्तथा।  
इत्येष सप्तदशको राशिरव्यक्तसञ्ज्ञकः ॥  
सर्वैरिहेन्द्रियार्थैस्तु व्यक्ताव्यक्तैः सुसंवृतैः।  
चतुर्विंसक इत्येष व्यकत्वाव्यक्तमयो गुणः।  
एतत्ते सर्वमाख्यातं किं भूयः श्रोतुमिच्छसि ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि चतुर्दशाधिकद्विशततमोऽध्यायः ॥214॥  

###### अरण्यपर्व \- अध्याय 215

### ॥  
श्रीः ॥  

## 3.215. अध्यायः 215

## विषयाः

कौशिकम्प्रति धर्मव्याधे नभूतपञ्चकगुणनिरूपणपूर्वकमिन्द्रियजयाजययोः सुखदुःखासाधारणकारणताकथनम् ॥1॥  

## पाठः



मार्कण्डेय उवाच।  

एवमुक्तः स विप्रस्तु धर्मव्याधेन भारत।  
कथामकथयद्भूयो मनसः प्रीतिवर्धनीम् ॥  


ब्राह्मण उवाच।  

महाभूतानि यान्याहुः पञ्च धर्मविदांवर।  
एकैकस्य गुणान्सम्यक्पञ्चानामपि मे वद ॥  


व्याध उवाच।  

भूमिरापस्तथा ज्योतिर्वायुराकाशमेव च।  
गुणोत्तराणइ सर्वाणि तेषां वक्ष्यामि ते गुणान् ॥  
भूमिः पञ्चगुणा ब्रह्मननुदकं च चतुर्गुणम्।  
गुणास्त्रयस्तेजसि च त्रयश्चाकाशवातयोः ॥  
शब्दः स्पर्शश्च रूपं च रसो गन्धश्च पञ्चमः।  
एतेगुणाः पञ्च भूमेः सर्वेभ्यो गुणवत्तराः ॥  
शब्दः स्पर्शश्च रूपं च सरश्चापि द्विजोत्तम।  
अपामेते गुणा ब्रह्मन्कीर्तितास्तव सुव्रत ॥  
शब्दः स्पर्शश्च रूपं च तेजसोऽथ गुणास्त्रयः।  
शब्दः स्पर्शश्च वायौ तु शब्दश्चाकाश एव तु ॥  
एते पञ्चदश ब्रह्मन्गुणा भूतेषु पञ्चसु।  
वर्तन्ते सर्वभूतेषु येषु लोकाः प्रतिष्ठिताः ॥  
अन्योन्यं नातिवर्तन्ते सम्यक्व भवति द्विज।  
यदा तु विषमं भावमाचरन्ति चराचराः ॥  
तदा देही देहमन्यं व्यतिरोहति कालतः।  
प्रातिलोम्याद्विनश्यन्ति जायन्ते चानुपूर्वशः ॥  
तत्र तत्रहि दृश्यन्ते धातवः पाञ्चभौतिकाः।  
यैरावृतमिदं सर्वं जगत्स्थावरजङ्गमम् ॥  
इन्द्रियैर्गृह्यते यद्यत्तत्तद्व्यक्तमिति स्मृतम्।  
तदव्यक्तमिति ज्ञेयं लिङ्गग्राह्यमतीन्द्रियम् ॥  
यथास्वं ग्राहकान्येषां शब्दादीनामिमानि तु।  
इन्द्रियाणि तथा देही धारयन्निह तप्यते ॥  
लोके विततमात्मानं लोकं चात्मनि पश्यति।  
परापरज्ञः सक्तः सन्स तु भूतानि पश्यति ॥  
पश्यतः सर्वभूतानि सर्वावस्थासु सर्वदा।  
ब्रह्मभूतस् संयोगो नाशुभेनोपपद्यते ॥  
ज्ञानमूलात्मकं क्लेशमतिवृत्तस्य मोहजम्।  
लोकबुद्धिप्रकाशेन ज्ञेयमार्गेण गम्यते ॥  
अनादिनिधनं जन्तुमात्मयोनिं सदाव्ययम्।  
अनौपम्यममूर्तं च भगवानाह बुद्धिमान् ॥  
तपोमूलमिदं सर्वं यन्मां विप्रानुपृच्छसि।  
`तपसा हि समाप्नोति यद्यदेवाभिवाञ्छति'।  
इन्द्रियाण्येव संयम्य तपो भवति नान्यथा ॥  
इन्द्रियाण्येव तत्सर्वंयत्स्वर्गनरकावुभौ।  
निगृहीतविसृष्टानि स्वर्गाय नरकाय च ॥  
एष योगविधिः कृत्स्नो यावदिन्द्रियधारणम्।  
एतन्मूलं हि तपसः स्वर्गस्य नरकस्य च ॥  
इन्द्रियाणां प्रसङ्गेन दोमार्च्छत्यसंशयम्।  
सन्नियम्य तु तान्येव ततः सिद्धिं समाप्नुयात् ॥  
षण्णामात्प्रनि योज्यानामैश्वर्यं योऽधितिष्ठति।  
न स पापैः कुतोऽनर्थैर्युज्यते विजितेन्द्रियः ॥  
रथः शरीरं पुरुषस्य दृष्ट\- मात्मा नियन्तेन्द्रियाण्याहुरश्वान्।  
तैरप्रमत्तः कुशली सदश्वै\- र्दान्त सुखं याति रथीव धीरः ॥  
षण्णामात्मनियुक्तानामिन्द्रियाणां प्रमाथिनाम्।  
यो धीरो धारयेद्रश्मीन्स स्यात्परमसारथिः ॥  
इन्द्रियाणां प्रसृष्टानां हयानामिव वर्त्मसु।  
धृतिं कुर्वीत सारथ्ये धृत्या तानि जयेद्ध्रुवम् ॥  
इन्द्रियाणां विचरतां यन्मनोऽनुविधीयते।  
तदस् हरते बुद्धिं नावं वायुरिवाम्भसि ॥  
येषु विप्रतिपद्यन्ते षट्स्वमोहात्फलागमम्।  
तेष्वध्यवसिताध्यायी विन्दते ध्यानजं फलम् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि पञ्चदशाधिकद्विशततमोऽध्यायः ॥215॥  

## टिप्पणयः

गुणोत्तराणि उत्तरोत्तरगुणाः पूर्वपूर्वस्मिन्वर्तन्त इत्यर्थः ॥  
आनुपूर्व्या विनश्यन्ति इति झ. थ. पाठः ॥  
कृत्स्नस्य नरकस्य चेति झ. ध. पाठः ॥  
षट्सु मोहात् इति झ. पाठः ॥  

###### अरण्यपर्व \- अध्याय 216

### ॥  
श्रीः ॥  

## 3.216. अध्यायः 216

## विषयाः

धर्मव्याधेन कौशिकम्प्रतिसत्वादिगुणत्रयगुणनिरूपणपूर्वकमध्यात्मकथनम् ॥1॥  

## पाठः



मार्कण्डेय उवाच।  

एवं तु सूक्ष्मे कथिते धर्मव्याधेन भारत।  
ब्राह्मणः स पुन सूक्ष्मं पप्रच्छ सुसमाहितः ॥  
वृत्त्वस्य रजसश्चैव तमसश्च यथातथम्।  
वृणांस्तत्त्वेन मे ब्रूहि यथावदिह पृच्छतः ॥  


व्याध उवाच।  

दृन्त ते कथयिष्यामि यन्मां त्वं परिपृच्छसि।  
एतान्गुणान्पृथक्त्वेन निबोध गदतो मम ॥  
मोहात्मकं तमस्तेषां रज एषां प्रवर्तकम्।  
प्रकाशबहुलत्वाच्च सत्वं ज्याय इहोच्यते ॥  
अविद्याबहुलो मूढः स्वप्नशीलो विचेतनः।  
दृर्हृपीकस्तमोध्यस्तः सक्रोधस्तामसोऽलसः ॥  
सुवृत्तवाक्यो मन्त्री च यो नराग्र्योऽनमूयकः।  
विवित्समानो विप्रर्षे स्तब्धो मानी स राजसः ॥  
प्रकाशबहुलो धीरो निर्विवित्सोऽनसूयकः।  
अक्रोधनो नरो धीमान्दान्तश्चैवस सात्विकः ॥  
सात्विकस्त्वथ सम्बुद्धो लोकवृत्तैर्न लिप्यते।  
यदा बुध्यति बोध्धव्यं लोकवृत्तं जुगुप्सते ॥  
वैराग्यस् च रूपं तु पूर्वमेव प्रवर्तते।  
मृदुर्भवत्यहङ्कारः प्रसीदत्यार्जवं च यत् ॥  
ततोऽस् सर्वद्वन्द्वानि प्रशाम्यन्ति परस्परम्।  
न चास्यासंयमो नाम क्वचिद्भवति कश्चन ॥  
शूद्रयोनौ हि जातस्य सद्गुणानुपतिष्ठतः।  
वैश्यत्वं भवति ब्रह्मन्क्षत्रियत्वं तथैव च ॥  
आर्जवे वर्तमानस्य ब्राह्मण्यमभिजायते।  
गुणास्ते कीर्तिताः सर्वे किं भूयः श्रोतुमिच्छसि ॥  


ब्राह्मण उवाच।  

पार्थिवं धातुमासाद्य शारीरोऽग्निः कथं भवेत्।  
अवकाशविशेषेण कथं वर्तयतेऽनिलः ॥  


मार्कण्डेय उवाच।  

प्रश्नमेतं समुद्दिष्टं ब्राह्मणेन युधिष्ठिर।  
व्याधस्तु कथयामास ब्राह्मणाय महात्मने ॥  
मूर्धानमाश्रितो वह्निः शरीरं परिपालयन्।  
प्राणो मूर्धनि चाग्नौ च वर्तमानो विचेष्टते ॥  
भूं भव्यं भविष्यं च सर्वं प्राणे प्रतिष्ठितम्।  
श्रेष्ठं तदेव भूतानां ब्रह्मज्योतिरुपास्महे ॥  
स जन्तुः सर्वभूतात्मा पुरुषः स सनातनः।  
मनोबुद्धिरहङ्कारो भूतानां विषयश्च सः ॥  
`अव्यक्तं सस्वसञ्ज्ञं च जीवः कालः स चैव हि।  
प्रकृतिः पुरुषश्चैव प्राण एव द्विजोत्तम ॥  
जागर्ति स्वप्नकाले च स्वप्ने स्वप्नायते च सः।  
जाग्रत्सु बलमाधत्ते चेष्टत्सु चेष्टयत्यपि ॥  
तस्मिन्निरुद्दे विप्रेन्द्र मृत इत्यभिधीयते।  
त्यक्त्वा शरीरं भूतात्मा पुनरन्यत्प्रपद्यते ॥  
एष त्वग्निरपानन प्राणेन परिपाल्यते।  
पृष्ठतस्तु समानन स्वांस्वां गतिमुपाश्रितः ॥  
वस्तुमूले गुदे चैव पावकं समुपाश्रितः।  
वहन्मूत्रं पुरीषंवाऽप्यपानः परिवर्तते ॥  
प्रयत्ने कर्मणि बले य एकस्त्रिषु वर्तते।  
उदान इति तं प्राहुरध्यात्मविदुषो जनाः ॥  
सन्धौसन्धौ सन्निविष्टः सर्वेष्वपि तथाऽनिलः।  
शरीरेषु मनुष्याणां व्यान इत्युपदिश्ते ॥  
धातुष्वग्निस्तु विततः स तु वायुसमीरितः।  
रसान्धातूंश्च दोषांश्च वर्तयन्परिधावति ॥  
प्राणानां सन्निपातात्तु सन्निपातः प्रजायते।  
सोष्मा सोग्निरितिज्ञेयो योऽन्नं पचतिदेहिनां ॥  
अपानोदानयोर्मध्ये प्राणन्यानौ समाहितौ।  
समन्वितस्त्वधिष्ठानं सम्यक्पचति पावकः ॥  
अस्यापि पायुपर्यन्तस्तथा स्याद्गुदसञ्ज्ञितः।  
स्रोतांशि तस्माज्जायन्ते सर्वप्राणेषु देहिनाम् ॥  
अग्निवेगवहः प्राणो गुदान्ते प्रतिहन्यते।  
स ऊर्ध्वमागम्य पुनः समुत्क्षिपति पावकम् ॥  
पक्वाशयस्त्वधोनाभ्या ऊर्ध्वमामाशयः स्थितः।  
नाभिमध्ये शरीरस्य प्राणाः सर्वे प्रतिष्ठिताः ॥  
प्रवृत्ता हृदयात्सर्वे तिर्यगूर्ध्वमधस्तथा।  
वहन्त्यन्नरसान्नाड्यो दशप्राणप्रचोदिताः ॥  
योगिनामेष मार्गस्तु येन गच्छन्ति तत्परम्।  
जितक्लमासनो धीरो मूर्धन्यात्मानमादत् ॥  
एवं सर्वेषु विततौ प्राणापानौ हि देहिषु।  
`तौ तावदग्निसहितौ विद्धि वै प्राणमात्मनि' ॥  
एकादशविकारात्मा कलासम्भारसम्भृतः।  
मूर्तिमन्तं हि तं विद्धि नित्यं कर्माजेतात्मकम्।  
तस्मिन्यः संस्थितो ह्यग्निर्नित्यं स्थाल्यामिवाहितः ॥  
आत्मानं तं विजानीहि नित्यं त्यागजितात्मकं ॥  
देवो यः संस्थितस्तस्मिन्नब्बिन्दुरिव पुष्करे।  
क्षेत्रज्ञं तं विजानीहि नित्यं त्यागजितात्मकं ॥  
जीवात्मकं विजानीहि रजः सत्वं तमस्तथा।  
जीवमात्मगुणं विद्धि तथाऽऽत्मानं परात्मकं ॥  
अचेतनं जीवगुणं वदन्ति सचेष्टते चेष्टयते च सर्वम्।  
ततः परं क्षेत्रविदो वदन्ति प्राकल्पयद्यो भुवनानि सप्त ॥  
एष सर्वेषु भूतेषु भूतात्मा न प्रकाशते।  
दृश्यते त्वग्र्यया बुद्ध्या सूक्ष्मया ज्ञानवेदिभिः ॥  
चित्तस्य हि प्रसादेन हनति कर्म शुभाशुभम्।  
प्रसन्नात्मात्मनि स्थित्वा सुखमनन्त्यमश्नुते ॥  
लक्षणं तु प्रसादस्य यथा तृप्तः सुखं स्वपेत्।  
`सुखदुःखे हि सन्त्यज्य निर्द्वन्द्वो निष्परिग्रहः'।  
निवाते वा यथा दीपो दीप्येत्कुशलदीपितः ॥  
पूर्वरात्रेऽपरे चैव युञ्जानः सततं मनः।  
लध्वाहारो विशुद्धात्मा पश्यत्यात्मानमात्मनि ॥  
प्रदीप्तेनेव दीपेन मनोदीपेन पश्यति।  
दृष्ट्वाऽऽत्मानं निरात्मानं स तदा विप्रमुच्यते ॥  
सर्वोपायैस्तु लोभस् क्रोधस्य च विनिग्रहः।  
एतत्पवित्रं यञ्ज्ञानं तपो वै सङ्क्रमो मतः ॥  
नित्यं क्रोधात्तपो रक्षेन्छ्रियं रक्षेच्च मत्सरात्।  
विद्यां मानापमानाभ्यामात्मानं तु प्रमादतः ॥  
आनृशंस्यं परो धर्मः क्षमा च परमं बलम्।  
आत्मज्ञानं परं ज्ञानं परं सत्यव्रतव्रतम् ॥  
सत्यस् वचनं श्रेयः सत्यं ज्ञानं हितं भवेत्।  
यद्बूतहितमत्यन्तं तद्वै सत्यं परं मतम् ॥  
यस् सर्वे समारम्भा निराशीर्बन्धनाः सदा।  
त्यागे यस् हुतं सर्वं स त्यागी स च बुद्धिमान् ॥  
यदा न गुरुतां चैनं च्यावयेदुपपादयन्।  
तं विद्याद्ब्राह्मणो योगमयोगं योगसञ्ज्ञितम् ॥  
न हिंस्यात्सर्वभूतानि मैत्रायणगतश्चरेत्।  
नेदं जीवितमासाद्यवैरं कुर्वीत केनचित् ॥  
आकिञ्चन्यं सुसन्तोषो निराशित्वमचापलम्।  
एतदेव परं ज्ञानं सदात्मज्ञानमुत्तमम् ॥  
परिग्रहं परित्यज्य भवेद्बुद्ध्या यतव्रतः।  
अशोकं स्थानमाश्रित् निश्चलं प्रेत्य चेह च ॥  
तपोनित्येन दान्तेन मुनिना संयतात्मना।  
अजितं जेतुकामेन भाव्यं सङ्गेष्वसङ्गिना ॥  
गुणागुणमनासङ्गमेककार्यमनन्तरम्।  
एतत्तद्ब्रह्मणो वृत्तमाहुरेकपदं सुखम् ॥  
परित्यजति यो दुःखं सुखं चाप्युभयं नरः।  
ब्रह्म प्राप्नोति सोत्यन्तमासङ्गं च न गच्छति ॥  
यथाश्रुतमिदं सर्वं समासेन द्विजोत्तम।  
एतत्ते सर्वमाख्यातं किं भूयः श्रोतुमिच्छसि ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि षोडशाधिकद्विशततमोऽध्यायः ॥  

## टिप्पणयः

नचास्य संशयो नाम इति झ. पाठः ॥  
समानोदानयोर्मध्येप्राणपानौ समाहितौ इति झ. पाठः ॥  
धर्मे रक्षेच्च मत्सरात् इति झ. पाठः ॥  
मैत्रं मित्रभावस्तदेवायनं मार्गस्तद्गतश्चरेत् ॥  

###### अरण्यपर्व \- अध्याय 217

### ॥  
श्रीः ॥  

## 3.217. अध्यायः 217

## विषयाः

धर्मव्याधेन कौशिकाय स्वगृहप्रवेशनपूर्वकं वृद्धयोः स्वपित्रोः प्रदर्शनम् ॥1॥  
तथा मातापितृविषये स्वानुसन्धानप्रकारनिवेदनम् ॥2॥  

## पाठः



मार्कण्डेय उवाच।  

एवं सङ्कथिते कृत्स्ने मोक्षधर्मे युधिष्ठिर।  
दृढप्रीतमना विप्रो धर्मव्याधमुवाच ह ॥  
न्याययुक्तमिदं सर्वं भवता परिकीर्तितम्।  
न तेऽस्त्यविदितं किञ्चिद्धर्मेष्वभिसमीक्ष्यते ॥  


व्याध उवाच।  

प्रत्यक्षं मम यो धर्मस्तं च पश्य द्विजोत्तम।  
येन सिद्धिरियं प्राप्ता मया ब्राह्मणपुङ्गव ॥  
उत्तिष्ठ भगवन्क्षिप्रं प्रविश्याभ्यन्तरं गृहम्।  
द्रष्टुमर्हसि धर्मज्ञ मातरं पितरं च मे ॥  
इत्युक्तः स प्रविश्याथ ददर्श परमार्चितम्।  
सौधं हृद्यं चतुःशालमतीव च मनोरमम् ॥  
देवतागृहसङ्काश दैवतैश्च सुपूजितम्।  
शयनासनसम्बाधं गन्धैश्च परमैर्युतम् ॥  
तत्रशुक्लाम्बरधरौ पितरावस्य पूजितौ।  
कृताहारौ तु सन्तुष्टावुपविष्टौ वरासने ॥  
`तस्य व्याधस्य पितरौ ब्राह्मणः सन्ददर्श ह'।  
धर्मव्याधस्तु तौ दृष्ट्वा पादेषु शिरसाऽपतत् ॥  
वृद्धावूचतुः।  
उत्तिष्ठोत्तिष्ठ धर्मज्ञ धर्मस्त्वामभिरक्षतु।  
प्रीतौ स्वस्तव शौचेन दीर्घमायुरवाप्नुहि।  
\[गतिमिष्टां तपो ज्ञानं मेधां च परमां गतः\] ॥  
सत्पुत्रेण त्वया पुत्र नित्यं काले सुपूजितौ।  
`सुखमेव वसावोऽत्र देवलोकगताविव' ॥  
न तेऽन्यद्दैवतं किञ्चिद्दैवतेष्वपि वर्तते।  
प्रयतसत्वाद्द्विजातीनान्दमेनासि समनवितः ॥  
पितुः पितामहा ये च तथैव प्रपितामहाः।  
प्रीतास्ते सततं पुत्र दमेनावां च पूजया ॥  
मनसा कर्मणा वाचा शुश्रूषा नैव हीयते।  
न चान्या हि तथा बुद्धिर्दृश्यते साम्प्रतं तव ॥  
जामदग्न्येन रामेण यथा वृद्धौ सुपूजितौ।  
तथा त्वया कृतंसर्वन्तद्विशिष्टं च पुत्रक ॥  


मार्कण्डेय उवाच।  

ततस्तं ब्राह्मणं ताभ्यां धर्मव्याधो न्यवेदयत्।  
तौ स्वागतेन तं विप्रमर्चयामासतुस्तदा ॥  
प्रतिगृह्यच तां पूजां द्विजः पप्रच्छ तावुभौ।  
सपुत्राभ्यां सभृत्याभ्यां कच्चिद्वां कुशलं गृहे।  
अनामय च वां कच्चित्सुखं वेह शरीरयोः ॥  
वृद्धावूचतुः।  
 कुशलं नौ गृहे विप्र भृत्यवर्गे च सर्वशः।  
कच्चित्त्वमप्यविघ्नेन सम्प्राप्तो भगवन्निति ॥  


मार्कण्डेय उवाच।  

हाढमित्येव तौ विप्रः प्रत्युवाच मुदान्वितः।  
धर्मव्याधस्तु तं विप्रमर्थवद्वाक्यमब्रवीत् ॥  
पिता माता च भगवन्नेतौ मे दैवतं परम्।  
यद्दैवतेभ्यः कर्तव्यं तदेताभ्यां करोम्यहम् ॥  
त्रयस्त्रिंशद्यथा देवाः सर्वे शक्रपुरोगमाः।  
सम्पूज्याः सर्वलोकस्य तथा वृद्धाविमौ मम ॥  
उपाहारानाहरन्तो देवतानां यथा द्विजः।  
कुर्वन्ति तद्वदेताभ्यां करोम्यहमतन्द्रितः ॥  
एतौ मे परमं ब्रह्मन्पिता माता च दैवतम्।  
एतौ पुष्पैः फलैरन्नैस्तोषयामि सदा द्विज ॥  
एतावेवाग्नयो मह्यं यान्वदन्ति मनीषिणः।  
यज्ञा वेदाश्च चत्वारः सर्वमेतौ मम द्विज ॥  
एतदर्थं मम प्राणा भार्या पुत्रः सुहृज्जनः।  
सपुत्रदारः शुश्रूषां नित्यमेव करोम्यहम् ॥  
स्वयं च स्नापयाम्येतौ तथा पादौ प्रधावये।  
आहारं च प्रयच्छामि स्वयञ्च द्विजसत्तम ॥  
अनुकूलाः कथा वच्मि विप्रियं परिवर्जये।  
अधर्मेणापि संयुक्तं प्रियमाभ्यां करोम्यहम् ॥  
धर्ममेव गुरुं मत्वा साक्षादेतौ द्विजोत्तम।  
अतन्द्रितः सदा विप्र शुश्रूषां वै करोम्यहम् ॥  
पञ्चैव गुरवो ब्रह्मनपुरुषस्य बुभूषतः।  
पिता माताऽग्निरात्मा च गुरुश्च द्विजसत्तम ॥  
एतेषु यस्तु वर्तेत सम्यगेव द्विजोत्तम।  
भवेयुरप्रयस्तेन परिचीर्णास्तु नित्यशः।  
गार्हस्थ्ये वर्तमानस्य एष धर्मः सनातनः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि सप्तदशाधिकद्विशततमोऽध्यायः ॥217॥  

## टिप्पणयः

शयनासनसबाधं शयनादिसङ्कीर्णम् ॥  
वां युवयोः ॥  
नौ आवयोः ॥  

###### अरण्यपर्व \- अध्याय 218

### ॥  
श्रीः ॥  

## 3.218. अध्यायः 218

## विषयाः

धर्मव्याधेन कौशिकम्प्रति मातापितृशुश्रूषणचोदनपूर्वकं स्वस्य शूद्रयोनौ जनननिदानकथनम् ॥1॥  

## पाठः



मार्कण्डेय उवाच।  

गुरू निवेद्य विप्राय तौ मातापितरावुभौ।  
पुनरेव स धर्मात्मा व्याधो ब्राह्मणमब्रवीत् ॥  
प्रवृत्तचक्षुर्जातोस्मि सम्पश्य तपसो बलम्।  
यदर्थमुक्तोसि तया गच्छ त्वं मिथिलामिति ॥  
पतिशुश्रूषपरया दान्तया सत्यशीलया।  
मिथिलायां वसन्व्याधः स ते धर्मान्प्रवक्ष्यति ॥  


ब्राह्मण उवाच।  

पतिव्रतायाः सत्यायाः शीलाढ्याया यतव्रत।  
संस्मृत्य वाक्यं धर्मज्ञ गुणवानसि मे मतः ॥  


व्याध उवाच।  

यत्तया त्वं द्विजश्रेष्ठ नियुक्तो मां प्रति प्रभो।  
दृष्टमेव तया सम्यगेकपत्न्या न संशयः ॥  
त्वदनुग्रहबुद्ध्या तु विप्रैतद्दर्शितं मया।  
वाक्यं च शृणु मे तात यत्ते वक्ष्ये हितं द्विज ॥  
त्वया न पूजिता माता पिता च द्विजसत्तम।  
अनिसृष्टोसि निष्क्रान्तो गृहात्ताभ्यामनिनदित ॥  
वेदोच्चारणकार्यार्थमयुक्तं तत्त्वया कृतम्।  
तव शोकेन वृद्धौ तावन्धीभूतौ तपस्विनौ ॥  
तौ प्रसादयितुं गच्छ मा त्वां धर्मोऽत्यगादयम्।  
तपस्वी त्वं महात्मा च धर्मे च निरतः सदा ॥  
सर्वमेतदपार्थं ते क्षिप्रं तौ सम्प्रसादय।  
`तौ प्रसाद्य द्विजश्रेष्ठ यच्छ्रेयस्तदवाप्स्यसि' ॥  
श्रद्दधस्व मम ब्रह्मन्नान्यथा कर्तुमर्हसि।  
यम्यतामद्यविप्रर्षे श्रेयस्ते कथयाम्यहम् ॥  


ब्राह्मण उवाच।  

यदेतदुक्तं भवता सर्वं सत्यमसंशयम्।  
प्रीतोस्मि तव भद्रं ते धर्माचारगुणान्वित ॥  


व्याध उवाच।  

दैवतप्रतिमो हि त्वं यस्त्वं धर्ममनुव्रतः।  
पुराणं शाश्वतं दिव्यं दुष्प्रापमकृतात्मभिः ॥  
मातापित्रोः सकाशं हि गत्वात्वं द्विजसत्तम।  
अतन्द्रितः कुरु क्षिप्रम्मातापित्रोर्हि पूजनम्।  
अतः परमहं धर्मं नान्यं पश्यामि कञ्चन ॥  


ब्राह्मण उवाच।  

इहाहमागतो दिष्ट्या दिष्ट्या मे सङ्गतं त्वया।  
ईदृशा दुर्लभा लोके नरा धर्मप्रदर्शकाः ॥  
एकोनरसहस्रेषु धर्मवानविद्यते न वा।  
प्रीतोस्मि तवसत्येन भद्रं ते पुरुषर्षभ ॥  
पतमानोऽद्यनरके भवताऽस्मि समुद्धृतः।  
भवितव्यमथैवं च यद्दृष्टोसि मयाऽनघ ॥  
राजा ययातिर्दौहित्रैः पतितस्तारितो यथा।  
सद्भिः पुरुषशार्दूल तथाऽहं भवता त्विह ॥  
मातापितृभ्यां शुश्रूषां करिष्ये वचनात्तव।  
नाकृतात्मा वेदयति धर्माधर्मविनिश्चयम् ॥  
दुर्ज्ञेयः शाश्वतो धर्मः शूद्रयोनौ हि वर्तता।  
न त्वां शूद्रमहं मन्ये भवितव्यं हि कारणम् ॥  
येन कर्मविशेषेण प्राप्तेयं शूद्रता त्वया।  
एतामिच्छामि विज्ञातुं तत्त्वेन तव शूद्रताम्।  
कामयानस् मे शंस सर्वं त्वं प्रयतात्मवान् ॥  


व्याघ उवाच।  

अनतिक्रमणीया वै ब्राह्मणा मे द्विजोत्तम।  
शृणु सर्वमिदं वृत्तं पूर्वदेहे ममानघ ॥  
अहं हि ब्राह्मणः पूर्वमासं द्विजवरात्मजः।  
वेदाध्यायी सुकुशलो वेदाङ्गानां च पारगः।  
आत्मदोषकृतैर्ब्रह्मन्नवस्थामाप्तवानिमाम् ॥  
कश्चिद्राजा मम सखा धनुर्वेदपरायणः।  
संसर्गाद्धनुषि श्रेष्ठस्ततोऽहमभवं द्विज ॥  
एतस्मिन्नेव काले तु मृगयां निर्गतो नृपः।  
सहितो योधमुख्यैश् मन्त्रिभिश्च सुसंवृतः।  
ततोऽभ्यहन्मृगांस्तत्र सुबहूनाश्रमं प्रति ॥  
अथ क्षिप्तः शरो घोरो मयापि द्विजसत्तम।  
ताडितश्च ऋषिस्तन शरेणानतपर्वणा ॥  
भूमौ निपतितो ब्रह्मन्नुवाच प्रतिनादयन्।  
नापराध्याम्यहं किञ्चित्केन पापमिदं कृतम् ॥  
मन्वानस्तं मृगं चाहं सम्प्राप्तः सहसा मुनिम्।  
अपश्यं तमृषिं विद्धं शरेणानतपर्वणा।  
तमुग्रतपसं विप्रं निष्टनन्तं महीतले ॥  
अकार्यकरणाच्चापि भृशं मे व्यथितं मनः।  
अजानता कृतमिदं मयेत्यहमथाब्रुवम् ॥  
क्षन्तुमर्हसि मे सर्वमिति चोक्तो मया मुनिः ॥  
ततः प्रत्यब्रवीद्वाक्यमृषिर्मां क्रोधमूर्च्छितः।  
व्याधस्त्वं भविता क्रूर शूद्रयोनाविति द्विज ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि अष्टादशाधिकद्विशततमोऽध्यायः ॥218॥  

## टिप्पणयः

प्रवृत्तचक्षुर्दिव्यदृष्टिः।  
तपसः पित्रोः शुश्रूषात्मकस्य ॥  
निष्टनन्तं शब्दं कुर्वन्तम् ॥  

###### अरण्यपर्व \- अध्याय 219

### ॥  
श्रीः ॥  

## 3.219. अध्यायः 219

## विषयाः

धर्मव्याधेन नानाधर्मान्बोधितेन कौशिकेन गृहमेत्य स्वपित्रोः शुश्रूषणम् ॥1॥  
मार्कण्डेयेन युधिष्ठिरम्प्रति पतिव्रतामाहात्म्यादिकथनोपसंहारः ॥2॥  

## पाठः



व्याध उवाच।  

एवं शप्तोऽहमृषिणा तदा द्विजबरोत्तम।  
अहं प्रासादयमृषिं गिरा वाक्यविशारदम् ॥  
अजानता मयाऽकार्यमिदमद्य कृतं मुने।  
क्षन्तुमर्हसि तत्सर्वं प्रसीद भगवन्निति ॥  


ऋषिरुवाच।  

नान्यथा भविता शाप एवमेतदसंशयम्।  
आनृशंस्यात्त्वंहकिञ्चित्कर्ताऽनुग्रहमद्य ते ॥  
शूद्रयोन्यां वर्तमानो धर्मज्ञो हि भविष्यसि।  
मातापित्रोश् शुश्रूषां करिष्यसि न संशयः ॥  
तयोः शुश्रूषया सिद्धिं महतीं समवाप्स्यसि।  
जातिस्मरश् भविता स्वर्गं चैव गमिष्यसि ॥  
`भूत्वाच धार्मिको व्याधः पित्रोः शुश्रूषणे रतः।  
शापक्षये तु निर्वृत्ते भविताऽसि पुनर्द्विजः ॥  
एवं शप्तः पुरा तेन ऋषिणाऽस्म्युग्रतेजसा।  
प्रसादश्च कृतस्तेन ममैव द्विपदांवर ॥  
शरं चोद्धृतवानस्मि तस्य वै द्विजसत्तम।  
आश्रमं च मया नीतो न च प्राणैर्व्ययुज्यत ॥  
एतत्ते सर्वमाख्यातं यथा मम पुराऽभवत्।  
अभितश्चापि गन्तव्यो मया स्वर्गो द्विजोत्तम ॥  


ब्राह्मण उवाच।  

एवमेतानि पुरुषा दुःखानि च सुखानि च।  
आप्नुवन्ति महाबुद्धे नोत्कण्ठां कर्तुमर्हसि ॥  
दुष्करं हि कृतङ्कर्म जानता जातिमात्मनः।  
\[लोकवृत्तान्ततत्त्वज्ञ नित्यं धर्मपरायण ॥\]  
कर्मदोषाच्च वै विद्वन्नात्मजातिकृतेन वै।  
कञ्चित्कालं मृष्यतां वै ततोसि भविता द्विजः ॥  
साम्प्रतं च मतो मेऽसि ब्राह्मणो नात्र संशयः ॥  
ब्राह्मणः पतनीयेषु वर्तमानो विकर्मसु।  
दाम्भिक्वो दुष्कृतप्रायः शूद्रेण सदृशो भवेत् ॥  
यस्तु शूद्रो दमे सत्ये धर्मे च सततोत्थितः।  
तं ब्राह्मणमहं मन्ये वृत्तेन हि भवेद्द्विजः ॥  
कर्मदोषेण विषमां गतिमाप्तोसि दारुणाम्।  
क्षीणदोषमहं मन्ये चाभितस्त्वां नरोत्तम ॥  
कर्तुमर्हसि नोत्कण्ठां त्वद्विधा ह्यविषादिनः।  
लोकवृत्तान्ततत्वज्ञा नित्यं धर्मपरायणाः ॥  


व्याध उवाच।  

प्रज्ञया मानसं दुःखं हन्याच्छारीरमौषधैः।  
एतद्विज्ञानसामर्थ्यं न बालै समतामियात् ॥  
अनिष्टसम्प्रयोगाच्च विप्रयोगात्प्रयिस्य च।  
मनुष्या मानसैर्दुःखैर्युज्यन्ते चाल्पबुद्धयः ॥  
गुणैर्भूतानि युज्यन्ते वियुज्यन्ते तथैव च।  
सर्वाणि नैतदेकस्य शोकस्थानं हि विद्यते ॥  
अनिष्टनान्वितं पश्यंस्तथा क्षिप्रं विरज्यते।  
ततश्च प्रतिकुर्वन्ति यदि पश्यन्त्युपक्रमम् ॥  
शोचतो न भवेत्किञ्चित्केवलं परितप्यते।  
परित्यजन्ति ये दुःखं सुखं वाऽप्युभयं नराः ॥  
त एव सुखमेधन्ते ज्ञानतृप्ता मनीषिणः।  
असन्तोषपरा मूढाः सन्तोषं यानति पण्डिताः ॥  
असन्तोषस्य नास्त्यन्तस्तुष्टिस्तु परमं सुखम्।  
न शोचन्ति गताध्वानः पश्यन्तः परमां गतिं ॥  
न विषादे मनः कार्यं विषादो विषमुत्तमम्।  
मारयत्यकृतप्रज्ञं बालं क्रुद्ध इवोरगः ॥  
यंविषादोऽभिभवति विषमे समुपस्थिते।  
तेजसा तस् हीनस्य पुरुषार्थो न विद्यते ॥  
अवश्यं क्रियमाणस् कर्मणो दृश्यते फलम्।  
न हि निर्वेदमागम्य किञ्चित्प्राप्नोति शोभनम् ॥  
अथाप्युपायं पश्येत दुःखस् परिमोक्षणे।  
अशोचन्नारभेतैव युक्तश्चाव्यसनी भवेत् ॥  
भूतेष्वभावं सञ्चिन्त्य ये तु बुद्धेः परं गताः।  
न शोचन्ति कृतप्रज्ञाः पश्यन्तः परमां गतिम् ॥  
न शोचामि रमे विद्वन्कालाकाङ्क्षी स्थितोस्म्यहम्।  
एतैर्निदर्शनैर्ब्रह्मन्नावसीदामि सत्तम ॥  


ब्राह्मण उवाच।  

कृतप्रज्ञोसि मेधावी बुद्धिश्च विपुला तव।  
पापान्निवृत्तोसि सदा ज्ञानवृद्धोसि धर्मवित् ॥  
आपृच्छे त्वां स्वस्ति तेऽस्तु धर्मस्त्वां परिरक्षतु।  
अप्रमादस्तु कर्तव्यो धर्मे धर्मभृतांवर ॥  


मार्कण्डेय उवाच।  

बाढमित्येव तं व्याधः कृताञ्जलिरुवाच ह।  
प्रदक्षिणमथो कृत्वा प्रस्थितो द्विजसत्तमः ॥  
स तु गत्वाद्विजः सर्वां शुश्रूषां कृतवांस्तदा।  
मातापितृभ्यामन्धाभ्यां यथान्यायं सुसंशितः ॥  
एतत्ते सर्वमाख्यातं निखिलेन युधिष्ठिर।  
पृष्टवानसि यं तात धर्मं धर्मभृतांवर ॥  
पतिव्रताया माहात्म्यं ब्राह्मणस्य च सत्तम।  
मातापित्रोश्च शुश्रूषा धर्मव्याधेन कीर्तिता ॥  


युधिष्ठिर उवाच।  

अत्यद्भुतमिदं ब्रह्मन्धर्माख्यानमनुत्तमम्।  
सर्वधर्मविदांश्रेष्ठ कथितं मुनिसत्तम ॥  
सुखश्राव्यतया विद्वन्मुहूर्त इव मे गतः।  
न हि तृप्तोस्मि भगवञ्शृण्वानो धर्ममुत्तमम् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि एकोनिविंशत्यधिकद्विशततमोऽध्यायः ॥219॥  

## टिप्पणयः

गुणैः गुणकार्यैः सुखदुःखमोहैः ॥  
गताध्वानः प्राप्तज्ञानमार्गाः ॥  
बुद्धेस्तत्त्वज्ञानात्।  
परं ब्रह्म गताः प्राप्ताः ॥  

###### अरण्यपर्व \- अध्याय 220

### ॥  
श्रीः ॥  

## 3.220. अध्यायः 220

## विषयाः

मार्कण्डेयेन युधिष्ठिरम्प्रत्याङ्गिरसोपाख्यानकथनारम्भः ॥1॥  
अग्ङिरसःपुत्रस्य बृहस्पतेर्देवैरङ्गिरसो वचनाद्गुरुत्वेन स्वीकरणम् ॥2॥  

## पाठः



वैशम्पायन उवाच।  

श्रुत्वेमां धर्मसंयुक्तां धर्मराजः कथां शुभाम्।  
पुनः पप्रच्छ तमृषिं मार्कण्डेयमिदं तदा ॥  
कथमग्निर्वनं यातः कथं चाप्यङ्गिराः पुरा।  
नष्टेऽग्नौ हव्यमहवदग्निर्भूत्वा महाद्युतिः ॥  
अग्निर्यदा चैक एव बहुत्वं चास्य कर्मसु।  
दृश्यते भगवन्सर्वमेतदिच्छामि वेदितुम् ॥  
कुमारश्च यथोत्पन्नो यथा चाग्नेः सुतोऽभवत्।  
यथा रुद्राच्च सम्भूतो गङ्गायां कृत्तिकासु च ॥  
एतदिच्छाम्यहं त्वत्तः श्रोतुं भार्गवसत्तम।  
कौतूहलसमाविष्टो याथातथ्यं महामुने ॥  


मार्कण्डेय उवाच।  

अत्राप्युदाहरन्तीममितिहासं पुरातनम्।  
यथा क्रुद्धो हुतवहस्तपस्तप्तुं वनं गतः ॥  
यथा च भगवानग्निः स्वयमेवाङ्गेराऽभवत्।  
सन्तापयंश्च प्रभया नाशयंस्तिमिरावलिम् ॥  
पुराङ्गिरा महाबाहो चचार तप उत्तमम्।  
आश्रमस्थो महाभागो हव्यवाहं विशेषयन्।  
यथाग्निर्भूत्वा तु तदा जगत्सर्वं व्यकाशयत् ॥  
तपश्चरंस्तु हुतभुक्सन्तप्तस्तस्य तेजसा।  
भृशं ग्लानश्चतेजस्वी न च किञ्चित्प्रजज्ञिवान् ॥  
अथ सञ्चिन्तयामास भगवान्हव्यवाहनः।  
अन्योऽग्निरिव लोकानां ब्रह्मणा सम्प्रकल्पितः ॥  
अग्नित्वं विप्रनष्टं हि तप्यमानस् मे तपः।  
कथमग्निः पुनरहं भवेयमिति चिन्त्य सः ॥  
अपश्यदग्निवल्लोकांस्तापयन्तं महामुनिम्।  
सोपासर्पच्छनैर्भीतस्तमुवाच तदाङ्गिराः ॥  
शीघ्रमेव भवस्वाग्निस्त्वं पुनर्लोकभावनः।  
विज्ञातश्चासि लोकेषु त्रिषु संस्थानचारिषु ॥  
त्वमग्ने प्रथमः सृष्टो ब्र्हमणा तिमिरापर्हः।  
स्वस्थानं प्रतिपद्यस्व शीघ्रमेव तमो नुद ॥  


अग्निरुवाच।  

नष्टकीर्तिरहं लोके भवाञ्जातो हुताशनः।  
भवन्तमेव ज्ञास्यन्ति पावकं न तु मां जनाः ॥  
निक्षिपम्यहमग्नित्वं त्वमग्निः प्रथमो भव।  
भविष्यामि द्वितीयोऽहं प्राजापत्यक एव च ॥  


अङ्गिरा उवाच।  

कुरु पुण्यं प्रजास्वर्ग्यं भवाग्निस्तिमिरापहः।  
मां च देव कुरुष्वाग्ने प्रथमं पुत्रमञ्जसा ॥  


मार्कण्डेय उवाच।  

तच्छ्रुत्वाङ्गिरसो वाक्यं जातवेदास्तथाऽकरोत्।  
राजन्वृहस्पतिर्नाम तस्याप्यङ्गिरसः सुतः ॥  
ज्ञात्वा प्रथमजं तं तु वह्नेरङ्गिरसं सुतम्।  
उपेत्य देवाः पप्रच्छुः कारणं तत्र भारत ॥  
स तु पृष्टस्तदा देवैस्तत कारणमब्रवीत्।  
प्रत्यगृह्णन्त देवाश्च तद्वचोऽङ्गिरसस्तदा ॥  
तत्रनानाविधानग्नीन्प्रवक्ष्यामि महाप्रभान्।  
कर्मभिर्वहुभिः ख्याताननानार्थान्ब्राह्मणेष्विह ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि विंशत्यधिकद्विशततमोऽध्यायः ॥220॥  

## टिप्पणयः

संस्थानचारिषु स्थावरजङ्गमेषु।  
सम्यक् स्थानं गतिनिवृत्तिर्येषु चरणशीलेषु चेति योगात् ॥  
प्राजापत्यस्तथैकत इति क. थ. ध. पाठः ॥  
प्रत्यगृह्णन् अङ्गिरसो वचः अयं भवतां गुरुरिति अङ्गीकृतवन्तः ॥  
यातान्नानात्वं ब्राह्मणेष्वपि इति थ. पाठः ॥  

###### अरण्यपर्व \- अध्याय 221

### ॥  
श्रीः ॥  

## 3.221. अध्यायः 221

## विषयाः

मार्कण्डेयेनाग्नीनामुत्पत्त्यादिकथनम् ॥1॥  

## पाठः



मार्कण्डेय उवाच।  

ब्रह्मणो यस्तृतीयस्तु पुत्रः कुरुकुलोद्वह।  
तस्यापि वसुदाभार्या प्रजास्तस्यां च मे शृणु ॥  
बृहत्कीर्तिर्बृहज्ज्योतिर्बृहद्ब्रह्मा बृहन्मनाः।  
बृहन्मन्त्रो बृहद्भासस्तथा राजन्बृहस्पतिः ॥  
प्रजासु तासु सर्वासु रूपेणाप्रतिमाऽभवत्।  
देवी भानुमती नाम प्रथमाऽङ्गिरसः सुता ॥  
भूतानामेव सर्वेषां यस्यां रागस्तदाऽभवत्।  
रागाद्रागेति यामाहुर्द्वितीयाऽङ्गिरसः सुता ॥  
यां कपर्दिसुतामाहुर्दृश्यादृश्येति देहिनः।  
तनुत्वात्सा सिनीवाली तुतीयाऽङ्गिरसः सुता ॥  
यां तु दृष्ट्वा भगवतीं जनः कुहकुहायते।  
एकानकेति यामाहुश्चतुर्थ्यङ्गिरसः सुता ॥  
पञ्चम्यर्चिष्मती नाम्ना हविर्भिश्च हविष्मती।  
षष्ठीम्गिरसः कन्यां पुण्यामाहुर्महिष्मतीम् ॥  
महामखेष्वाङ्गिरसी दीप्तिमत्सु महीयती।  
महामतीति विख्याता सप्तमी कथ्यते सुता ॥  
बृहस्पतेश्चान्द्रमसी भार्याऽऽसीद्या यशस्विनी।  
अग्नीन्साऽजनयत्पुण्यान्षडेकां चापि पुत्रिकाम् ॥  
आहुतिष्वेव यस्याग्नेर्हविराज्यं विधीयते।  
सोग्निर्बृहस्पतेः पुत्र शंयुर्नाम महाप्रभः ॥  
चातुर्मास्येषु यस्येष्टमश्वमेधाग्रभागभूत्।  
दीप्तिज्वालैरनेकाग्रैरग्निष्टोमोऽथ वीर्यवान् ॥  
शंयोरप्रतिमा भार्या सत्या सत्याऽथ धर्मजा।  
अग्नितस्य सुतो दीप्तस्तिस्रः कन्याश्च सुव्रताः ॥  
प्रथमेनाज्यभागेन पूज्यते योऽग्निरध्वरे।  
अग्निस्तस्य भरद्वाजः प्रथमः पुत्र उच्यते ॥  
पौर्णमासेषु सर्वेषु हविराज्यं ध्रुवोद्यतम्।  
भरतो नामतः सोग्निर्द्वितीयः शंयुतः सुतः ॥  
तिस्रः कन्या भवन्त्यन्या यासां स भरत पतिः।  
भारतस्तु सुतस्तस्य भारत्येका च पुत्रिका ॥  
भारतो भरतस्याग्नेः पावकस्तु प्रजायते।  
महानत्यर्थमहितस्तथा भरतसत्तम ॥  
भरद्वाजस्य भार्या तु वीरा वीरश्च पिण्डदः।  
प्राहुराज्येन तस्येज्यां सोमस्येव द्विजाः शनैः ॥  
हविषा यो द्वितीयेन सोमेन सह युज्यते।  
रथप्रभू रथध्वानः कुम्भरेताः स उच्यते ॥  
सरय्वां जनयत्सिद्धिं भानुं भाभिः समावृणोत्।  
आग्नेयमनयन्मिथ्यं मिथ्यो नामैव कथ्यते ॥  
यस्तु न च्यवते नित्यं शयसा वर्चसा श्रिया।  
अग्निर्निश्च्यवनो नाम पृथिवीं स्तौति केवलम् ॥  
विपाप्मा कलुषैर्मुक्तो विशुद्धश्चार्चिषा ज्वलन्।  
विपापोऽग्निः सुतस्तस्य योज्यः समयकर्मसु ॥  
अक्रोशतां हि भूतानां यः करोति हि निष्कृतिम्।  
अग्निः स निष्कृतिर्नाम शोभयत्यभिसेवितः ॥  
अनुकूजन्ति येनेह वेदनार्ताः स्वयं जनाः।  
तस्य पुत्रः स्वनो नाम पावकः सरुजस्करः ॥  
यस्तु विश्वस् जगतो बुद्धिमाक्रम्य तिष्ठति।  
तं प्राहुरध्यात्मविदो विश्वजिन्नाम पावकम् ॥  
अन्तराग्निः स्मृतो यस्तु भुक्तं पचति देहिनाम्।  
स यज्ञे विश्वभुङ्वाम सर्वलोकेषु भारत ॥  
ब्रह्मचारी यतात्मा च सततं विपुलप्रभः।  
ब्राह्मणाः पूजयन्त्येनं पाकयज्ञेषु पावकम् ॥  
प्रथितो गोपतिर्नाम नदी यस्याभवत्प्रिया।  
तस्मिन्कर्माणि सर्वाणि क्रियन्ते धर्मकर्तृभिः ॥  
बडबाग्निः पिबत्यम्भो योसौ परमदारुणः।  
ऊर्द्वभागूर्ध्वभाङ्नाम कविः प्राणाश्रितस्तु यः ॥  
उदग्द्वारं हविर्यस्य गृहे नित्यं प्रदीयते।  
ततस्तुष्टो भवेद्ब्रह्मा स्विष्टकृत्परमः स्मृतः ॥  
यः प्रशान्तेषु भूतेषु आविर्भवति पावकः।  
क्रोधस्य तु रसो जज्ञे मन्यती चाथ पुत्रिका ॥  
स्वाहेति दारुणा क्रूरा सर्वभूतेषु तिष्ठति।  
त्रिदिवे यस्य सदृशो नास्ति रूपेण कश्चन।  
अतुलत्वात्कृतो देवैर्नाम्ना कामस्तु पावकः ॥  
संहर्षाद्धारयन्क्रोधं धन्वी स्रग्वी रथे स्थितः।  
समरे नाशयेच्छत्रूनमोघो नाम पावकः ॥  
उक्थ्यो नाम महाभाग त्रिभिरुक्थैरभिष्टुतः।  
महावर्षं त्वजनयत्सकामाश्वं हि यं विदुः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि एकविंसत्यधिकद्विशततमोऽध्यायः ॥221॥  

## टिप्पणयः

तस्यापि वसुधा भार्या इति ट. ध. पाठः ॥  
बृहत्तेजा बृहन्मना इति क. ध. पाठः ॥  
हविषाद्यं विधीयते इति झ. पाठः ॥  
वीरस्य पिण्डदा इतिझ. पाठः ॥  

###### अरण्यपर्व \- अध्याय 222

### ॥  
श्रीः ॥  

## 3.222. अध्यायः 222

## विषयाः

मारक्ण्डेयेन युधिष्ठिरम्प्रत्यग्न्युत्पत्तिकथनम् ॥1॥  

## पाठः



मार्कण्डेय उवाच।  

काश्यपो ह्यथ वासिष्ठः प्राणश्च प्राणपुत्रकः।  
अग्निराङ्गिरसश्चैव च्यवनस्तीव्रवर्चकः ॥  
अचरत्स तपस्तीव्रं पुत्रार्थे बहुवार्षिकम्।  
पुत्रं लभेयं धर्मिष्ठं यशसा ब्रह्मणा समम् ॥  
महाव्याहृतिभिर्ध्यातः पञ्चभिस्तैस्तदा त्वथ।  
जज्ञे तेजोमयार्चिष्मान्पञ्चवर्णः प्राकरः ॥  
समिद्धोऽग्निः शिरस्तस्य बाहू सूर्यनिभौ तथा।  
त्वङ्नेत्रे च सुवर्णाभे कृष्णे जङ्घे च भारत ॥  
पञ्चवर्षः स तपसा कृतस्तैः पञ्चभिर्जनैः।  
पाञ्चजन्यः श्रुतो देवः पञ्चवंशकरस्तु सः ॥  
दशवर्षसहस्राणि तपस्तप्त्वा महातपाः।  
जनयत्पावकं घोरं पितॄणां स प्रजाः सृजन् ॥  
बृहद्रथन्तरौ मूर्ध्ना वक्राच्च तपसा हरिम्।  
शिवं नाभ्यां बलादिन्द्रं प्राणाद्वायुं च भारत ॥  
बाहुभ्यामनुदात्तौ च विश्वे भूतानि चैव ह।  
एतान्सृष्ट्वा ततः पञ्च पितॄणामसृजत्सुतान् ॥  
बृहद्रथस्य प्रणिधिः काश्यपश्य महत्तरः।  
भानुरङ्गिरसो धीरः पुत्रो वर्चस्य सौरभः ॥  
प्राणस्य चानुदात्तस्तु व्याख्याताः पञ्च वंशजाः।  
देवान्यज्ञमुषश्चान्यान्सृजन्पञ्चदशोत्तरान् ॥  
सुभीममतिभीमं च भीमं भीमबलाबलम्।  
एतान्यज्ञमुषः पञ्च देवानप्यसृजत्ततः ॥  
सुमित्रं मित्रवन्तं च मित्रज्ञं मित्रवर्धनम्।  
मित्रधर्माणमित्येतान्देवानभ्यसृजत्ततः ॥  
सुरप्रवीरं वीरं च सुरेशं च सुवर्चसम्।  
सुराणामपि भर्तारं पञ्चैतानसृजत्ततः ॥  
त्रिविधं संस्थिता ह्येते पञ्चपञ्च पृथक्पृथक्।  
मुष्णन्त्यत्र स्थिता ह्येते स्वर्गतान्यज्ञयाजिनः ॥  
तेषामिष्टं हरन्त्येते निघ्नन्ति च महद्धविः।  
स्पर्धयाहव्यवाहानां निघ्नन्त्येते हरन्ति च ॥  
बहिर्वेद्यां तदादानं कुशलैः सम्प्रवर्तितम्।  
तत्रैते नोपसर्पन्ति यत्र चाग्निः स्थितो भवेत् ॥  
चितोऽग्निरुद्वहन्यज्ञं पक्षाभ्यां तान्प्रबाधते।  
मन्त्रै प्रशमिताह्येते नेष्टं मुष्णन्ति यज्ञियम् ॥  
तपस्ये बृदुक्थस्य पुत्रो भूमिमुपाश्रितः।  
अग्निहोत्रे हूयमाने पृथिव्यां सद्भिरीड्यते ॥  
रथन्तरश्चतपसः पुत्रोऽग्निः परिपठ्यते।  
मित्रविन्दा तथा भार्या हविरध्वर्यवो विदुः ॥  
`एतैः सह महाभाग तपस्तेजस्विभिर्नृप'।  
मुमुदे परमप्रीतः सह पुत्रैर्भहायशाः ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि द्वाविंशत्यधिरकद्विरतितमोऽध्यायः ॥222॥  

## टिप्पणयः

काश्यप इति त्रयाणां सम्बन्धः।  
अत्रपाठकमादर्थक्रमस्य बलीयस्त्वात् आद्ययोः श्लोकयोर्व्यत्यासेनार्थो ग्राह्यः।  
अचरदिति ॥  

###### अरण्यपर्व \- अध्याय 223

### ॥  
श्रीः ॥  

## 3.223. अध्यायः 223

## विषयाः

मार्कण्डेयेन युधिष्ठिरप्रति विस्तरेणाग्नीनां वंशकथनम् ॥1॥  

## पाठः



मार्कण्डेय उवाच।  

गुरुभिर्नियमैर्युक्तो भरतो नाम पार्थिव।  
अग्निः पुष्टिमग्निमि तुष्टः पुष्टिं प्रयच्छति ॥  
`सततं भरतश्रेष्ठ पावकोयं महाप्रभः'।  
अग्निर्यश्च शिवो नाम शक्तिपूजायनिश्च सः।  
दुःखार्तानां स सर्वेषां शिवकृत्सततं शिवः ॥  
तपसस्तु फलं दृष्ट्वासम्प्रवृत्तं तपोमयम्।  
उद्धर्तुकामो मतिमान्पुत्रो जज्ञे पुरन्दरः ॥  
उष्मा चैवोष्मणो जज्ञे सोऽग्निर्भूतेषु लक्ष्यते।  
अग्निश्चापि मनुर्नाम प्राजापत्यं सकारणम् ॥  
शम्भुमग्निमथ प्राहुर्ब्राह्मणा वेदपारगाः।  
आवसथ्यं देविजाः प्राहुर्दीप्तमग्निं महाप्रभम् ॥  
ऊर्जस्करान्हव्यवाहान्सुवर्णसदृशप्रभान्।  
अग्निस्तपो ह्यजनयत्पञ्च यज्ञसुतानिह ॥  
प्रततोऽग्निर्महाभाग परिश्रान्तो गवाम्पतिः।  
असुराञ्जनयन्धोरान्मत्यांश्चैव पृथिग्विधान् ॥  
तपसश्च मनुं भानुं चाप्यङ्गिराः सृजत्।  
बृहद्भानुं तु तं प्राहुर्ब्राह्मणा वेदपारघाः ॥  
भानोर्भार्या महाराज बृहद्भासा तु सोमजा।  
षट्पुत्राञ्जनयामास तदा सा कन्यया सह।  
भानोराङ्गिरसस्याथ शृणु तस्य प्रजाविधिम् ॥  
दुर्बलानां तु भूतानामसून्यः सम्प्रयच्छति।  
तमग्निं बलदं प्राहुः प्रथमं भानुजं सुतम् ॥  
यः प्रशान्तेषु भूतेषु मन्युर्भवति दारुणः।  
अग्निः स मन्युमान्नाम द्वितीयो भानुजः सुतः ॥  
दर्शे च पौर्णमासे च यस्येह हविरुच्यते।  
विष्णुर्नामेह योऽग्निस्तु धृतिमान्नाम सोङ्गिराः ॥  
इन्द्रेण सहितं यस्य हविराग्रयणं स्मृतम्।  
अग्निराग्रयणो नाम भानोरेवान्वयस्तु सः ॥  
चातुर्मास्येषु नित्यानां हविषां यो निरग्रहः।  
चतुर्भिः सहितः पुत्रैर्भानोरेवान्वयस्तु सः ॥  
निशां त्वजनयत्कन्यामग्नीषोमावुभौ तथा।  
मनोरेवाभवद्भार्या सुषुवे पञ्च पावकान् ॥  
पूज्यते हविषा योऽग्रे चातुर्मास्येषु पावकः।  
पर्जन्यसहितः श्रीमानग्निर्वैश्वानरस्तु सः ॥  
अस्य लोकस्य सर्वस्य यः प्रभुः परिषठ्यते।  
सोऽग्निर्विश्वपतिर्नाम द्वितीयस्तापसः सुतः ॥  
कन्या या हरिणी नाम हिरण्यकशिपोः सुताः।  
कर्मणाऽसौ बभौ भार्या स वह्निः स प्रजापतिः।  
प्राणानाश्रित्य यो देहं प्रवर्तयति देहिनाम्।  
तस्य सन्निहितो नाम शब्दरूपस् साधनः ॥  
शुक्लं कृष्णं वपुर्देवो यो बिभर्ति हुताशनः।  
अकल्मषः कल्मषाणां कर्ता क्रोधाश्रितस्तुसः ॥  
कपिलं परमर्षिं च यं प्राहुर्यतयः सदा।  
अग्निः स कपिलो नाम साङ्ख्ययोगप्रवर्तकः ॥  
योऽन्तर्यच्छति भूतानि येन चेष्टन्ति नित्यदा।  
कर्मस्विह विचित्रेषु सोऽग्रणीर्वह्निरुच्यते ॥  
इमामन्यान्समसृजत्पावकान्प्रथितौजसः।  
अग्निहोत्रस्य दुष्टस्य प्रायश्चित्तार्थमुल्वणान् ॥  
संस्पृशेयुर्यदाऽन्योन्यं कथञ्चिद्वायुनाऽग्नयः।  
इष्टिरष्टाकपालेन कार्या वै शुचयेऽग्नये ॥  
दक्षिणाग्निर्यदा द्वाभ्यां संसृजेत तदा किल।  
इष्टिरष्टाकपालेन कार्या वै वीतयेऽग्नये ॥  
यद्यग्नयो हि स्पृश्येयुर्निवेशस्था दवाग्निना।  
इष्टरष्टाकपालेन कार्या तु शुचयेऽग्नये ॥  
अग्निं रजस्वला वै स्त्री संस्पृशेदाग्निहौत्रिकम्।  
इष्टिरष्टाकपालेन कार्या वसुमतेऽग्नये ॥  
मृतः श्रूयेत यो जीवन्परासुरशुचिर्यथा।  
इष्टिरष्टाकपालेन कार्या सुरभिमतेऽग्नये ॥  
आर्तो न जुहुयादग्निं त्रिरात्रं यस्तु ब्राह्मणः।  
इष्टिरष्टाकपालेन कार्या तन्तुमतेऽग्नये ॥  
दर्शश्च पौर्णमासश्च यस् तिष्ठेत्प्रतिष्ठितम्।  
इष्टिरष्टाकपालेन कार्या पथिकृतेऽग्नये ॥  
सूतिकाग्निर्यदा चाग्निं संस्पृशेदाग्निहौत्रिकम्।  
इष्टिरष्टाकपालेन कार्यां चाग्निमतेऽग्नये ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि त्रयोविंशत्यधिकद्विशततमोऽध्यायः ॥223॥  

## टिप्पणयः

भानोर्भार्या सुप्रजा तु बृहद्भासा तु मूर्यजा इति झ. पाठः ॥  
भानोरेवान्वयस्तुभः इति झ. पाठः ॥  
कन्या सा रोहिणी इति झ. पाठः ॥  
शुक्ककृष्णगतिर्देवो यो बिभर्ति हुताशनं इति झ. पाठः ॥  

###### अरण्यपर्व \- अध्याय 224

### ॥  
श्रीः ॥  

## 3.224. अध्यायः 224

## विषयाः

मार्कण्डेयेन युधिष्ठिरम्प्रत्यग्निवंशादिकीर्तनम् ॥1॥  

## पाठः



मार्कण्डेय उवाच।  

आपस्य मुदिता भार्या सा चास्य परमाप्रिया।  
भूपतिं भूतकर्तारं जनयामास पावकम् ॥  
भूतानां साऽपि सर्वेषां यं प्राहुः पावकं पतिम्।  
आत्मा भुवनकर्ता च सोऽध्वरेषु द्विजातिभिः ॥  
महतां चैव भूतानां सर्वेषामिह यः पतिः।  
भगवान्स महातेजा नित्यं चरति पावकः ॥  
अग्निर्गृहपतिर्नाम नित्यं यज्ञेषु पूज्यते।  
आज्यं वहतियो हव्यं सर्वलोकस् पावकः ॥  
अपाङ्गर्भो महाभागः सत्वभुग्यो महाद्भुतः।  
भूपतिर्भूतकर्ता च महतः पतिरुच्यते ॥  
मता वहन्तो हव्यानि तस्याग्नेरप्रजाऽभवन्।  
अग्निष्टोमस्तु नियतः क्रतुश्रेष्ठो भवत्युत ॥  
\[स वह्निः प्रथमो नित्यं देवैरन्विष्यते प्रभुः\]।  
आयान्तं नियतं दृष्ट्वाप्रविवेशार्णवं भयात् ॥  
देवास्तं नाधिगच्छन्ति मार्गमाणा यथातथम्।  
दृष्ट्वा त्वग्निरथर्वाणं ततो वचनमब्रवीत् ॥  
देवानां वह हव्यं त्वमहं वीर सुदुर्बलः।  
अथ त्वं गच्छ मध्वक्षं प्रियमेतत्कुरुष्व मे ॥  
प्रेष्य चाग्निरथर्वाणमन्यं देशं ततोऽगमत्।  
मत्स्यास्तस्य समाचख्युः क्रुद्धस्तानग्निरब्रवीत्।  
भक्ष्या वै विविधैर्भावैर्भविष्यथ शरीरिणाम् ॥  
अथर्वाणं तथा चापि हव्यवाहोऽब्रवीद्वचः ॥  
अनुनीयमानो हि भृशं देववाक्यान्वितेन सः।  
नैच्छद्वोढुं हवि सर्वं शरीरं चापि सोऽत्यजत् ॥  
स तच्छरीरं सन्त्यज्य प्रविवेश धरां तदा।  
भूमिं स्पृष्ट्वाऽसृजद्भ्रातून्पृथक्पृथगतीव हि ॥  
आस्यात्सुगन्धं तेजश्च अस्थिभ्यो देवदारु च।  
श्लेष्मणः स्फाटिकं तस् पित्तान्मारकतं तथा ॥  
वातात्कृष्णायसं तस्य त्रिभिरेतैर्बहु प्रजाः।  
त्वचस्तस्याभ्रपटलं स्नायुजं चापि विद्रुमम् ॥  
शरीरास्थिविधाश्चान्ये धातवोऽस्याभवन्नृप।  
एवं कृत्वा शरीरं च परमे तपसि स्थितः ॥  
भृग्वङ्गिरादिभिर्भूयस्तपसोत्थापितस्तदा।  
भृशं जज्वाल तेजस्वी तपसाऽऽप्याधितः शिखी ॥  
दृष्ट्वा ऋषीनभयाच्चापि प्रविवेश महार्णवम्।  
तस्मिन्नष्टे जगद्भीतमथर्वाणमथाश्रितम्।  
अर्चयामासुरेवैनमथर्वाणं सुरादयः ॥  
अथर्वाणं श्रिताँल्लोकानात्मन्यालोच्य पावकः।  
मिषतां सर्वभूतानामुन्ममज्ज महार्णवात् ॥  
एवमग्निर्भगवता नष्टः पूर्वमथर्वणा।  
आहूतः सर्वूतानां हव्यं वहति सर्वदा ॥  
एवं त्वजनयद्धिष्ण्यान्वेदोक्तान्विबुधान्बहून्।  
विचरन्विविधान्देशान्भ्रममाणस्तु तत्र वै ॥  
सिन्धुवर्ज्याः पञ्च नद्यो देविकाऽथ सरस्वती।  
गङ्गा च शतकुम्भा च सरयू गण्डसाह्वया ॥  
चर्मण्वती मही चैव मेध्या मेधासृतिस्तदा।  
इरावती वेत्रवती नद्यतिस्रोऽथ कौशिकी ॥  
तमसा नर्मदा चैव नदी गोदावरी तथा।  
वेण्णा प्रवेणी भीमा च मरुदा चैव भारत ॥  
भारती सुप्रयोगा च कावेरी मज्जुरा तथा।  
तुङ्गवेणा कृष्णवेणा कपिला शोण एव च ॥  
एता नद्यस्तु धिष्ण्यानां मातरो याः प्रकीर्तिताः ॥  
अद्भुतस्य प्रिया भार्या तस्याः पुत्रो विडूरथः।  
यावन्तः पावकाः प्रोक्ताः सोमास्तावन्त एव तु ॥  
अत्रेश्चाप्यन्वये जाता ब्रह्मणो मानसाः प्रजाः।  
अग्निः पुत्रान्स्रष्टुकामस्तानेवात्मन्यधारयत् ॥  
तस्य तद्ब्रह्मणः कायान्निर्हरन्ति हुताशनाः।  
एवमेते महात्मानः कीर्तितास्तेऽग्नयो यथा ॥  
अप्रमेया यथोत्पन्नाः श्रीमन्तस्तिमिरापहाः।  
अद्भुतस्त तु माहात्म्यं यथा वेदेषु कीर्तितम् ॥  
तादृशं विद्धि सर्वेषामेको ह्येषु हुताशनः।  
एक एवैष भगवान्विज्ञेयः प्रथमोऽङ्गिराः ॥  
बहुधा निःसृतः कायाज्ज्योतिष्टोमः क्रतुर्वथा।  
इत्येष वंशः सुमहानग्नीनां कीर्तितो मया।  
पावको विविधैर्मन्त्रैर्हव्यं वहति देहिनाम् ॥  
इति श्रीन्ममहाभारते अरण्यपर्वणि मार्कण्डेयसमास्यापर्वणि चतुर्विंसत्यधिकद्विशततमोऽध्यायः ॥224॥  

## टिप्पणयः

अथर्वाणमङ्गिरसं तीव्रतपसं दृष्ट्वा ॥  
गच्छ मा द्वेषमिति ध. पाठः. मध्वक्षं पिङ्गाक्षमग्निम्।  
भावप्रधानो निर्देशः. तथाच निक्षिपाम्यहमग्नित्वं त्वमग्निः प्रथमो भवेत्युपक्रमस्योपसंहारेण सहैकवाक्यता भवति ॥  
प्रेष्य आदिश्य ॥  
तथाचापि तथैव मत्स्यैराख्यातोपि।  
वचस्त्वं मध्वक्षो भवेति पूर्वोक्तमेव ॥  
धातून् मनःशिलादीन् ॥  
यकृत्कृष्णायसं = त्रिभिरेव बभुः प्रजाः।  
नखास्तस्याभ्रपटलं शिराजालानि विद्रुमम्।  
इति झ. पाठः ॥  
रीरद्विविधाश्चान्ये=एवं त्यक्त्वा शरीरं इति झ. पाठः।  
अन्ये स्वर्णपारदादयः ॥  
तपसा सामर्थ्येन।  
उत्धापितः समाधेश्च्यावितः ॥  
अथर्वा त्वसृजल्लोकानात्मना लोक्यपावकम्।  
=अन्ममाथ महार्णवमिति झ. पाठः ॥  
एवन्त्विति।  
अग्नेरङ्गिरास्ततो बृहस्पतिस्तः शंय्वादिक्रमेण वेदोक्तान् विष्ण्यान् नानास्थानानि अजनयत् ॥  
यावन्तः पावका धिष्ण्याः सन्ति तावन्तः सोमाः सोमयागाः ॥  
योर्चितो विविधैः इति झ. पाठः ॥  

###### अरण्यपर्व \- अध्याय 225

### ॥  
श्रीः ॥  

## 3.225. अध्यायः 225

## विषयाः

मार्कण्डेयेन युदिष्ठिरम्प्रति कुमारोत्पत्तिप्रकारकथनारम्भः ॥1॥  
देवसेनानां नायकसम्पादनाय चिन्तयता इन्द्रेण मानसशैले कस्याश्चित्कन्याया अवलोकनम् तस्याः कुलचिकीर्षितादिप्रश्नश्च ॥2॥  

## पाठः



मार्कण्डेय उवाच।  

अग्नीनां विविधा वंशाः कीर्तितास्ते मयाऽनघ।  
शुणु जन्म तु कौरव्य कार्तिकेयस् धीमतः ॥  
अद्भुतस्याद्भुतं पुत्रं प्रवक्ष्याम्यमितौजसम्।  
जातं सप्तर्षिभार्याभिर्ब्रह्मण्यं कीर्तिवर्धनम् ॥  
देवासुराः पुरा यत्ता विनिघ्नन्तः परस्परम्।  
तत्राजयन्सदा देवान्दानवा घोररूपिणः ॥  
वध्यमानं बलं दृष्ट्वा बहुशस्तैः पुरन्दरः।  
स सैन्यनायकार्थाय चिन्तयामास वासवः ॥  
देवसेनां दानवैर्हि भग्नां दृष्ट्वा महाबलः।  
पालयेद्वीर्यमाश्रित्य स ज्ञेयः पुरुषो मया ॥  
स शैलं मानसं गत्वा ध्यायन्नर्थमिमं भृशम्।  
शुश्रावार्तस्वरं घोरमथ मुक्तं स्त्रिया तदा ॥  
अभिधावतु मां कश्चित्पुरुषस्त्रातु चैव ह।  
पतिं च मे प्रदिशतु स्वयं वा पतिरस्तु मे ॥  
पुरन्दरस्तु तामाह मा भैर्नास्ति भयं तव।  
एवमुक्त्वा ततोऽपश्यत्केशिनं स्थितमग्रतः ॥  
किरीटिनं गदापाणिं धातुमन्तमिवाचलम्।  
हस्ते गृहीत्वा कन्यां तामथैनं वासवोऽब्रवीत् ॥  
अनार्यकर्मन्कस्मात्त्वमिमां कन्यां जिहीर्षसि।  
वज्रिणं मांविजानीहि विरमास्याः प्रबाधनात् ॥  


केश्युवाच।  

विसृजस्व त्वमेवैनां शक्रैषा प्रार्थिता मया।  
क्षमं तेजीवतो गनतुं स्वपुरं पाकशासन ॥  
एवमुक्त्वा गदां केशी चिक्षेपेन्द्रवधाय वै।  
तामापतन्तीं चिच्छेद मध्ये वज्रेण वासवः ॥  
अथास्य शैलशिखरं केशी क्रुद्धो व्यवासृजत्।  
`महामेघप्रतीकाशं चलत्पावकसङ्कुलम् ॥  
तदापन्ततं सम्प्रेक्ष्य शैलशृङ्गं शतक्रतुः।  
बिभेद राजन्वज्रेण भुवि तन्निपपात ह ॥  
पतता तु तदा केशी तेन शृङ्गेण ताडितः।  
हित्वा कन्यां महाभागां प्राद्रवद्भृशपीडितः ॥  
अपयातेऽसुरे तस्मिंस्तां कन्यां वासवोऽब्रवीत्।  
कासि कस्यसि किञ्चेह कुरुषे त्वं शुभानने ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि पञ्चविंसत्यधिकशततमोऽध्यायः ॥225॥  

## टिप्पणयः

अद्भुतस्याग्नेः।  
अद्भुतं अभिवनम् ॥  
स्त्रिया देवसेनाभिमानिदेवतया ॥  

###### अरण्यपर्व \- अध्याय 226

### ॥  
श्रीः ॥  

## 3.226. अध्यायः 226

## विषयाः

कन्यया इन्द्रम्प्रतिस्वस्य दक्षपुत्रीत्वकथनपूर्वकं भर्तृकामनानिवेदनम् ॥1॥  
इन्द्रेण कन्याया उचितपतिं प्रार्थितेन ब्रह्मणा कन्याभर्तुरनतिचिरभावित्वकथनपूर्वकं तस्यैव तत्सेनापतीभवनकथनम् ॥2॥  
सप्तर्षिमस्वे तत्पत्नीनामवलोकनेन क्षुभितमनसाऽग्निना तासामलाभेन निर्वेदाद्वनम्प्रति गमनम् ॥3॥  
चिरेणाग्निकामया स्वाहयाऽत्रावसरे सप्तर्षिपत्नीसमानरूपस्वीकारेणाग्निवशीकरणनिर्धारणम् ॥4॥  

## पाठः



कन्योवाच।  

अहं प्रजापतेः कन्या देवसेनेति वुश्रुता।  
भगिनी मे दैत्यसेना सा पूर्वं कोशिना हृता ॥  
सहैवावां भगिन्यौ तु सखीभिः सह मानसम्।  
आगच्छावो विहारार्थमनुज्ञाप्य प्रजापतिम् ॥  
नित्यं चावां प्रार्थयते हर्तुं केशी महासुरः।  
इच्छत्येनं दैत्यसेना न चाहं पाकशासन ॥  
सा हृताऽनेन भगवान्मुक्ताऽहं त्वद्बलेन तु।  
त्वया देवेन्द्र निर्दिष्टं पतिमिच्छामि दुर्जयम् ॥  


इन्द्र उवाच।  

मम मातृष्वसेयी त्वं माता दाक्षायणी मम।  
आख्यातुं त्वहमिच्छामि स्वयमात्मबलं त्वया ॥  


कन्योवाच।  

अबलाऽहं महाबाहो पतिस्तु बलवान्मम।  
वरदानात्पितुर्भावी सुरासुरनमस्कृतः ॥  


इन्द्र उवाच।  

कीदृशं तु बलन्देवि पत्युस्तव भविष्यति।  
एतदिच्छाम्यहं श्रोतुं तव वाक्यमनिन्दिते ॥  


कन्योवाच।  

देवदानवयक्षाणां किन्नरोरगरक्षसाम्।  
जेता यो दुष्टदैत्यानां महावीर्यो महाबलः ॥  
यस्तु सर्वाणि भूतानि त्वया सह विजेष्यति।  
स हि मे भविता भर्ता ब्रह्मण्यः कीर्तिवर्धनः ॥  


मार्कण्डेय उवाच।  

इन्द्रस्तस्या वचः श्रुत्वा दुःखितोऽचिन्तयद्भृशम्।  
अस्या देव्याः पतिर्नास्ति यादृशं सम्प्रभाषते ॥  
अथापश्यत्स उदये भास्करं भास्करद्युतिः।  
सोमं चैव महाभागं प्रविशन्तं दिवाकरम् ॥  
अमावास्यां प्रवृत्तायां मुहूर्ते रौद्र एव तु।  
देवासुरं च सङ्ग्रामं सोऽपश्यदुदये गिरौ ॥  
लोहितैश्च घनैर्युक्तां पूर्वां सन्ध्यां शतक्रतुः।  
अपश्यल्लोहितोदं च मघवान्वरुणालयम् ॥  
भृगुभिश्चाङ्गिरोभ्यश्च हुतं मन्त्रैः पृथग्विधैः।  
हव्यं गृहीत्वा वह्निं च प्रविशन्तं दिवाकरम् ॥  
पर्व चैव चतुर्विंशं तदा सूर्यमुपस्थितम्।  
तथा सूर्यं वह्निगतं सोमं सूर्यगतं च तम् ॥  
समालोक्यैकतामेव शशिनो भास्करस्य च।  
समवायं तु तं रौद्रं दृष्ट्वा शक्रोऽन्वचिन्तयत् ॥  
सूर्याचन्द्रमसोर्घोरं दृश्यते परिवेषणम्।  
एतस्मिन्नेव रात्र्यन्ते महद्युद्धं तु शंसति ॥  
सरित्सिन्धुरपीयं तु प्रत्यसृग्वाहिनी भृशम्।  
शृगालिनयग्निवक्रा च प्रत्यादित्यं विराविणी ॥  
एष रौद्रश्चसङ्घातो महान्युक्तश्च तेजसा।  
सोमस्य वह्निसूर्याभ्यामद्भुतोऽयं समागमः ॥  
जनयेद्यं सुतं सोमः सोऽस्या देव्याः पतिर्भवेत्।  
अथानेकैर्गुणैश्चाग्निरग्निः सर्वाश्च देवताः ॥  
एष चेञ्जनयेद्गर्भं सोऽस्या देव्याः पतिर्भवेत्।  
एवं सञ्चिन्त्य भगवान्ब्रह्मलोकं तदा गतः ॥  
गृहीत्वा देवसेनां तां ववन्दे स पितामहम्।  
उवाच चास्या देव्यास्त्वं साधु शूरं पतिं दिशा ॥  


ब्रह्मोवाच।  

यथैतच्चिन्तितङ्कार्यं त्वया दानवसूदन।  
तथा स भविता गर्भो बलवानुरुविक्रमः ॥  
स विष्यति सेनानीस्त्वया सह शतक्रतो।  
अस्या देव्याः पतिश्चैव स भविष्यति वीर्यवान् ॥  
एतच्छ्रुत्वा नमस्तस्मै कृत्वाऽसौ मह कन्यया।  
तत्राभ्यगच्छद्देवेन्द्रो यत्र सप्तर्षयोऽभवन् ॥  
वसिष्ठप्रमुखा मुख्या विप्रेन्द्राः सुमहाप्रभाः।  
भागार्थं तपसोपात्तं तेषां सोमं तथाऽध्वरे ॥  
पिपासवो ययुर्देवाः शतक्रतुपुरोगमाः।  
इष्टिं कृत्वयतान्यायं सुसमिद्धे हुताशने ॥  
जुहुवुस्ते महात्मानो हव्यं सर्वदिवौकसाम्।  
समाहूतो हुतवहःसोऽद्भुतः सूर्यमण्डलात् ॥  
विनिःसृत्य ययौ वह्निः पार्श्वतो विधिवत्प्रभुः।  
आगम्याहवनीयं वै तैर्द्विजैर्मन्त्रतो हुतम् ॥  
सतत्र विविधं हव्यं प्रतिगृह्यहुताशनः।  
ऋषिभ्यो भरतश्रेष्ठ प्रायच्छत दिवौकसाम् ॥  
निष्क्रामंश्चाप्यपश्यत्स पत्नीस्तेषां महात्मनाम्।  
स्वेष्वासतेषूपविष्टाः स्नायन्तीश्च यथासुस्वम् ॥  
रुक्मवेदिनिभास्तास्तु चन्द्रलेखा इवामलाः।  
हुताशनार्चिःप्रतिमाः सर्वास्तारा इवाद्भुताः ॥  
स तत्रतेन मनसा बभूव क्षुभितेन्द्रियः।  
पत्नीर्दृष्ट्वा द्विजेन्द्राणां वह्निः कामवशं ययौ ॥  
भूयः सञ्चिन्तयामास न न्याय्यं क्षुभितो ह्यहम्।  
साध्व्यः पत्न्यो द्विजेन्द्राणामकामा कामयाम्यहम् ॥  
नैताः शक्या मया द्रष्टुं स्प्रष्टुं वाऽप्यनिमित्ततः।  
गार्हपत्यं समाविश्य तस्मात्पश्याम्यभीक्ष्णशः ॥  


मार्कण्डेय उवाच।  

संस्पृशन्निव सर्वास्ताः शिखाभिः काञ्चनप्रभाः।  
पश्यमानश्च मुमुदे गार्हपत्यं समाश्रितः ॥  
निरुध्य तत्रसुचिरमेवं वह्निर्वनं गतः।  
मनस्तासु विनिक्षिप्य कामयानो वराङ्गनाः ॥  
कामसन्तप्तहृदयो देहत्यागे विनिश्चितः।  
अलाभे ब्राह्मणस्त्रीणामग्निर्वनमुपागमत् ॥  
स्वाहा तं दक्षदुहिता प्रथमाऽकामयत्तदा।  
सा तस्य च्छिद्रमन्वैच्छच्चिरात्प्रभृतिभामिनी।  
सा तं ज्ञात्वा यथावत्तु वर्हिं वनमुपागतम्।  
तत्त्वतः कामसन्तप्तं चिन्तयामास भामिनी ॥  
अहं सप्तर्षिपत्नीनां कृत्वा रूपाणि पावकम्।  
कामयिष्यामि कामार्तं तासां रूपेण मोहितम्।  
एवं कृते प्रीतिरस् कामावाप्तिश्च मे भवेत् ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि षङ्घिंशत्यधिकद्विशततमोऽध्यायः ॥226॥  

## टिप्पणयः

अप्यमावस्यमावासी चामामास्यप्यमामसाति शब्दार्णवः ॥  
अग्निस्च तैर्गुणैर्युक्तः सर्वैरग्निश्च देवतेति झ. पाठः ॥  

###### अरण्यपर्व \- अध्याय 227

### ॥  
श्रीः ॥  

## 3.227. अध्यायः 227

## विषयाः

स्वाहयाऽरुन्धतीवर्जं सप्तर्षिपत्नीसारूप्येणाग्निना सह रमणम् ॥1॥  
ततो गारुडरूपस्वीकारेणाग्निरेतसां श्वेतपर्वतस्थकाञ्चनकुण्डे प्रक्षेपणम् ॥2॥  
स्वकन्नात्तद्रेतसः षण्मुखस्य सम्भवः ॥  
ततस्तेन बाणैः क्रौञ्चगिरिविदारणपूर्वकं शक्त्या श्वेतगिरिशिखरविभेदनम् ॥4॥  

## पाठः



मार्कण्डेय उवाच।  

शिवा भार्या त्वङ्गिरसः शीलरूपगुणान्विता।  
तस्याः सा प्रथमं रूपं कृत्वादेवी जनाधिप ॥  
जगाम पावकाभ्याशं तं चोवाच वराङ्गना।  
मामग्ने कामसन्तप्तां त्वं कामयितुमर्हसि ॥  
करिष्यसि न चेदेवं मृतां मामुपधारय।  
`तवाप्यधर्मः सुमहान्भविता वै हुताशन' ॥  
अहमङ्गिरसो भार्या शिवा नाम हुताशन।  
सखीभिः सहिता प्राप्ता मन्त्रयित्वा विनिश्चयम् ॥  


अग्निरुवाच।  

कथं मां त्वं विजानीषे कामार्तमितराः कथम्।  
यास्त्वया कीर्तिताः सर्वाः सप्तर्षीणां प्रियाः स्त्रियः ॥  


शिवोवाच।  

अस्माकं त्वं प्रियो नित्यं बिभीमस्तु वयं तव।  
त्वच्चित्तमिङ्गितैर्ज्ञात्वा प्रेषिताऽस्मि तवान्तिकम् ॥  
मैथुनायेह सम्प्राप्ता कामाच्चैव द्रुतं च माम्।  
`उपयन्तुं महावीर्य पूर्वमेव त्वमर्हसि'।  
\[जामयो मां प्रतीक्षन्ते गमिष्यामि हुताशन\] ॥  


मार्कण्डेय उवाच।  

ततोऽग्निरुपयेमे तां शिवां प्रीतिमुदायुतः।  
प्रीत्या देवी समायुक्ता शुक्रं जग्राह पाणिना ॥  
साऽचन्तयन्ममेदं ये रूपं द्रक्ष्यन्ति कानने।  
ते ब्राह्मणीनामनृतं दोषं वक्ष्यन्ति पावके ॥  
तस्मादेतद्रक्षमाणआ गरुडी सम्भवाम्यहम्।  
वनान्निर्गमनं चैव सुखं मम भविष्यति ॥  


मार्कण्डेय उवाच।  

सुपर्णी सा तदा भूत्वा निर्जगाम महावनात्।  
उपश्यत्पर्वतं श्वेतं शरस्तम्बैः सुसंवृतम् ॥  
दृष्टीविषैः सप्तशीर्षैर्गुप्तं भोगिभिरद्भुतैः।  
रक्षोभिश्च पिशाचैश्च रौद्रैर्भूतगणैस्तथा ॥  
राक्षसीभिश्च सम्पूर्णमनेकैश्च मृगद्विजैः।  
`नदीप्रस्रवणोपेतं नानातरुलताचितम्' ॥  
सा तत्र सहसा गत्वा शैलपृष्ठं सुदुर्गमम्।  
प्राक्षिपत्काञ्चने कुण्डे शुक्रं सा त्वरिता शुभा ॥  
शिष्टानामपि सा देवी सप्तर्षीणां महात्मनाम्।  
पत्नीसरूपतां कृत्वा रमयामास पावकम् ॥  
दिव्यरूपमरुन्धत्याः कर्तुं न शकितं तया।  
तस्यास्तपःप्रभावेण भर्तृशुश्रूषणेन च ॥  
षट्कृत्वस्तत्तु निक्षिप्तमग्ने रेतः कुरुत्तम।  
तस्मन्कुण्डे प्रतिपदि कामिन्या स्वाहया तदा ॥  
तत्स्कन्नं तेजसा तत्रसंवृतञ्जनयत्सुतम्।  
ऋषिभिः पूजितं स्कन्नमनयन्स्कन्दतां ततः ॥  
षट्शिरा द्विगुणश्रोत्रो द्वादशाक्षिभूजक्रमः।  
एकग्रीवस्त्वेककायः कुमारः समपद्यत ॥  
द्वितीयायामभिव्यक्तस्तृतीयायां शिशुर्बभौ।  
अङ्गप्रत्यङ्गसम्भूतश्चतुर्थ्यामभवद्गुहः ॥  
लोहिताभ्रेण महता संवृतः सह विद्युता।  
लोहिताभ्रे सुमहति भाति सूर्य इवोदितः ॥  
गृहीतं तु धनुस्तेन विपुलं रोमहर्षणम्।  
न्यस्तं यत्रिपुरघ्नेन सुरारिविनिकृन्तनम् ॥  
तद्गृहीत्वा धनुःश्रेष्ठं ननाद बलवांस्तदा।  
सम्मोहयन्निमाँल्लोकान्गुहस्त्रीन्सचराचरान् ॥  
तस् तं निनदं श्रुत्वा महामेघौघनिःस्वनम्।  
उत्पेततुर्महानागौ चित्रश्चैरावतश्च ह ॥  
तावापतन्तौ सम्प्रेक्ष्यस बालोऽर्कसमद्युतिः।  
द्वाभ्यां गृहीत्वा पाणिभ्यां शक्तिं चान्येन पाणिना ॥  
अपरेणाग्निदायादस्ताम्रचूडं भुजेन सः।  
महाकायमुपश्लिष्टं कुक्कुटं बलिनां वरम्।  
गृहीत्वा व्यनदद्भीमं चिक्रीड च महाभुजः ॥  
द्वाभ्यां भुजाभ्यां बलवान्गृहीत्वा शङ्खमुत्तमम्।  
प्राध्मापयत् भूतानां त्रासनं बलिनामपि।  
द्वाभ्यां भुजाभ्यामाकाशं बहुशो निजघान ॥  
aक्रीडन्भाति महासेनस्त्रींल्लोकान्वदनैः पिवन्।  
पर्वताग्रेऽप्रमेयात्मा रश्मिमानुदये यथा ॥  
स तस् पर्वतस्याग्रे निषण्णोऽद्भुतविक्रमः।  
व्यलोकयदमेयात्मा मुखैर्नानाविधैर्दिशः ॥  
स पश्यन्विविधान्भावांश्चकार निनदं पुनः।  
तस्य तं निनदं श्रुत्वा न्यपतन्बहुधा जनाः।  
भीताश्चोद्विग्रमनसस्तमेव शरणं ययुः ॥  
ये तुं संश्रिता देवं नानावर्णास्तदा जनाः।  
तानप्याहुः पारिषदान्ब्राह्मणाः सुमहाबलान् ॥  
स तूत्थाय महाबाहुरुपसान्त्व्य च ताञ्जनान्।  
धनुर्विकृष्य व्यसृजद्बाणाञ्श्वेते महागिरौ ॥  
विभेद स शरैः शैलं क्रौञ्चं हिमवतः सुतम्।  
तेन हंसाश्च गृध्राश्च मेरुं गच्छन्ति पर्वतम् ॥  
स विशीर्णोऽपतच्छैलो भृशमार्तस्वराव्रुवन् ॥  
तस्मिन्निपतिते त्वन्ये नेदुः शैला भृशं भयात्।  
`घोरमार्तस्वरं चक्रुर्दृष्ट्वा क्रौञ्चं विदारितम्' ॥  
सतं नादं भृशार्तानां श्रुत्वाऽपि बलिनांवरः।  
न प्राव्यधदमेयात्मा शक्तिमुद्यम्य चानदत् ॥  
सा तदा विमला शक्तिः क्षिप्ता तेन महात्मना।  
बिभेद शिखरं घोरं श्वेतस् तरसा गिरेः ॥  
स तेनाभिहतो दीर्णो गिरिः श्वेतोऽचलैः सह।  
पलायत महीं त्यक्त्वा भीतस्तस्मान्महात्मनः ॥  
ततः प्रव्यथिता भूमिर्व्यशीर्यत समन्ततः।  
आर्ता स्कन्दं समासाद्य पुनर्बलवती बभौ ॥  
पर्वताश्च नमस्कृत्यतमेव पृथिवीं गताः।  
अथैनमभजल्लोकः स्कन्दं शुक्लस्य पञ्चमीम् ॥  
इति श्रीमन्महाभारते अरण्यपर्वणि रमार्कण्डेयसमास्यापर्वणि सप्तविंशत्यधिकद्विशततमोऽध्यायः ॥227॥  

## टिप्पणयः

शिष्टाभिः प्रहिता प्राप्तेति झ. पाठः ॥  
ते ब्राह्मणीनामहितमिति झ. थ. पाठः ॥  

###### अरण्यपर्व \- अध्याय 228

### ॥  
श्रीः ॥  

## 3.228. अध्यायः 228

## विषयाः

षडृषिभिर्लोकापवादभयात्स्वपत्नीनां परित्यागः ॥1॥  
विश्वामित्रेण कुमारस्य जातकर्मादिना संस्करणम् ॥2॥  
स्कन्दपराक्रमासहिष्णुना शक्रेण स्कन्देन सहाऽऽयोधनम् ॥3॥  
इन्द्रवज्राभिहतात्स्कन्दस्य दक्षिणपार्श्वाद्विशास्वस्य तथा कुमाराणां कन्यानां च समुद्भवः ॥4॥  
स्कन्दाद्भीतेनेन्द्रेण तेन सह सन्धानम् ॥5॥  

## पाठः



मार्कण्डेय उवाच।  

तस्मिञ्जाते महासत्त्वे महासेने महाबले।  
समुत्तस्थुर्महोत्पाता घोररूपाः पृथग्विधाः ॥1॥  
स्त्रीपुंसोर्विपरीतं च तथा द्वन्द्वानि यानि च।  
ग्रहा दीप्ता दिशः खं च ररास च मही भृशम् ॥  
ऋषयश्च महाघोरान्दृष्ट्वोत्पातान्समन्ततः।  
अकुर्वञ्शान्तिमुद्विग्ना लोकानां लोकभावनाः ॥  
निवसन्ति वने ये तु तस्मिंश्चैत्ररथे जनाः।  
तेऽब्रुवन्नेष नोऽनर्थः पावकेनाहृतो महान्।  
सङ्गम्य षड्भिः पत्नीभिः सप्तर्षीणामिति स्म ह ॥  
अपरे गरुडीमाहुस्तयाऽनर्थोऽयमाहृतः।  
यैर्दृष्टा सा तदा देवी तस्या रूपेण गच्छती ॥  
न तु तत्स्वाहया कर्म कृतञ्जानाति वै जनः ॥  
सुपर्णी तु वचः श्रुत्वा ममायं तनयस्त्विति।  
उपगम्य शनैः स्कन्दमाहाहं जननी तव ॥  
अथ सप्तर्षयः श्रुत्वा जातं पुत्रं महौजसम्।  
तत्यजुः षट् तदा पत्नीर्विना देवीमरुन्धतीम्।  
षड्भिरेव तदा जातमाहुस्तद्वनवासिनः ॥  
सप्तर्षीनाह च स्वाहा मम पुत्रोऽयमित्युत।  
अहं हेतुर्नैतदेवमिति राजन्पुनः पुनः ॥  
विश्वामित्रस्तु कृत्वेष्टिं सप्तर्षीणां महामुनिः।  
पावकं कामसन्तप्तमदृष्टः पृष्ठतोऽन्वगात्।  
तत्तेन निखिलं सर्वमवबुध्य यथातथम् ॥  
विश्वामित्रस्तु प्रथमं कुमारं शरणं गतः।  
स्तवं दिव्यं सम्प्रचक्रे महासेनस् चापि सः ॥  
मङ्गलानि च सर्वाणि कौमाराणि त्रयोदश।  
जातकर्मादिकास्तस् क्रियाश्चक्रे महामुनिः ॥  
पड्वक्रस्य तु मांहात्म्यं कुक्कुटस्य तु साधनम्।  
शक्त्या देव्याः साधनं च तथा पारिषदामषि ॥  
विश्वामित्रश्चकारैतत्कर्म लोकहिताय वै।  
तस्मादृषिः कुमारस् विश्वामित्रोऽभवत्प्रियः ॥  
अन्वजानाच्च स्वाहाया रूपान्यत्वं महामुनिः।  
अब्रवीच्च मुनीन्सर्वाननापराध्यन्ति वै स्त्रियः।  
श्रुत्वा तु तत्वतस्तस्मात्ते पत्नीः सर्वतोत्यजन् ॥  


मार्कण्डेय उवाच।  

स्कन्दं श्रुत्वा तदा देवा वासवं सहिताऽब्रुवन्।  
अविषह्यं वलं स्कन्दं जहि शक्राशु माचिर् ॥  
यदि वा न निहंस्येनमद्येन्द्रोऽयं भविष्यति।  
त्रैलोक्यं सन्निगृह्यास्मांस्त्वां च शक्र महाबला ॥  
स तानुवाच व्यथितो वालोऽयं सुमहाबलः।  
स्रष्टारमपि लोकानां युधि विक्रम्य नाशयेत्।  
\[न बालमुत्सहे हन्तुमिति शक्रः प्रभाषते ॥  
तेऽब्रुवन्नास्ति ते वीर्यं यत एवं प्रभासे।\]  
सर्वास्त्वद्याभिगच्छन्तु स्कन्दं लोकस्य मातरः ॥  
कामवीर्या घ्नन्तु चैनं तथेत्युक्त्वा च ता ययुः।  
तमप्रतिबलं दृष्ट्वा विषण्णवदनास्तु ताः ॥  
अशक्योऽयंविचिन्त्यैवं तमेव शरणं ययुः।  
ऊचुश्चैनं त्वमस्माकं पुत्रोऽस्माभिर्धृतञ्जगत् ॥  
अभिनन्द्य ततः सर्वाः प्रस्नुताः स्नेहविक्लबाः।  
\[तासां तद्वचनं श्रुत्वा पातुकामः स्तनान्प्रभुः\] ॥  
ताः सम्पूज्य महासेनःकामांश्चासां प्रदाय सः।  
अपश्यदग्निमायान्तं पितरं बलिनां बली ॥  
स तु सम्पूजितस्तेन सह मातृगणेन ह।  
परिवार्य महासेनं रक्षमाणः स्थितः शिवः ॥  
सर्वासां या तु मातॄणां नारी क्रोधसमुद्भवा।  
धात्री स्वपुत्रवत्स्कन्दं शूलहस्ताऽभ्यरक्षत ॥  
लोहितस्योदधेः कन्या क्रूरा लोहितभोजना।  
परिष्वज्य महासेनं पुत्रवत्पर्यरक्षत ॥  
अग्निर्भूत्वा नैगमेयश्छागवक्रो बहुप्रजः।  
रमयामास शैलस्तं बालं क्रीडनकैरिव ॥  
ब्रहाः सोपग्रहाश्चैव ऋषयो मातरस्तथा।  
हुताशनमुखाश्चैव दृप्ताः पारिषदां गणाः ॥  
एते चान्ये च बहवो घोरास्त्रिदिववासिनः।  
परिवार्य महासेनं स्थिता मातृगणैः सह ॥  
सन्दिग्धं विजयं दृष्ट्वा विजयेप्सुः सुरेश्वरः।  
आरुह्यैरावतस्कन्धं प्रययौ दैवतैः सह ॥  
आदाय वज्रं बवान्सर्वैर्देवगणैर्वृतः।  
विजिघांसुर्महासेनमिन्द्रस्तूर्णतरं ययौ ॥  
`इन्द्रस्तस्य महावेगं दृष्ट्वाऽद्भुतपराक्रमम्।  
विस्मितश्चाभवद्राजन्देवानीकमचोदयत् ॥  
उग्रं तं च महानादं देवानीकं महाप्रभम्।  
विचित्रध्वजसन्नाहं नानावाहनकार्मुकम्' ॥  
प्रवराम्बरसंवीतं श्रिया जुष्टमलङ्कृतम्।  
विजिघांसुं तमायान्तं कुमारः शक्रमन्वयात् ॥  
वियत्पतिः स शक्रस्तु द्रुतमायान्महाबलः।  
संहर्पयन्देवसेनां जिघांसुः पावकात्मजम् ॥  
सम्पूज्यमानस्त्रिदशैस्तथैव परमर्षिभिः।  
समीपमथ सम्प्राप्तो वह्निपुत्रस्य वासवः ॥  
सिंहनादं ततश्चक्रे देवेशः सहितैः सुरैः।  
गुहोऽपिशब्दं तं श्रुत्वा व्यनदात्सागरो यथा ॥  
तस्य शब्देन महता समुद्धूतोदधिप्रभम्।  
वभ्राम तत्रतत्रैव दैवसैन्यमचेतनम् ॥  
जिधांसूनुपसम्प्राप्तान्देवान्दृष्ट्वा सपावकिः।  
विससर्ज मुखात्क्रुद्धः प्रवृद्धाः पावकार्चिषः ॥  
अदहद्देवसैन्यानि वेपमानानि भूतले ॥  
ते प्रदीप्तशिरोदेहाः प्रदीप्तायुधवाहनाः।  
प्रच्युताः सहसा भान्ति चित्रास्तारागणा इव ॥  
दह्यमानाः प्रपन्नास्ते शरणं पावकात्मजम्।  
देवा वज्रधरं त्यक्त्वाततः शानतिमुपागताः ॥  
त्यक्तो देवैस्ततः स्कन्दे वज्रं शक्रो न्यपातयत् ॥  
तद्विसृष्टं जघानाशु पर्श्वं स्कन्दस्य दक्षिणम्।  
विभेद च महाराज पार्श्वं तस्य महात्मनः ॥  
वज्रप्रहारात्स्कन्दस्य सञ्जातः पुरुषोऽपरः।  
युवा काञ्चनसन्नाहः शक्तिधृग्दिव्यकुण्डलः ॥  
यद्वज्रविशनाज्जातो विशाखस्तेन सोऽभवत् ॥  
तं जातमपरं दृष्ट्वा कालानलसमद्युतिम्।  
भयादिनद्रस्तुत तं स्कन्दं प्राञ्जलिः शरणं गतः ॥  
तस्याभयन्ददौ स्कन्दः सहसैन्यस् सत्तम।  
ततः प्रहृष्टास्त्रिदशा वादित्राण्यभ्यवादयन् ॥  
स्कन्दपारिषदान्धोराञ्छृणुष्वाद्भुतदर्शनान्।  
वज्रप्हहारात्स्कन्दस्य जज्ञुस्तत्र कुमारकाः।  
ये हरन्ति शिशूञ्जातान्गर्भस्थाश्चैव दारुणाः ॥  
वज्रप्रहारात्कन्याश्च जज्ञिरेऽस् महाबलाः ॥  
कुमारान्स विशखं च पुत्रत्वे समकल्पयत्।  
स भूत्वा भगवान्सङ्ख्ये रक्षंश्छागमुखस्तदा ॥  
वृतः कन्यागणैः सर्वैरात्मीयैः सह पुत्रकैः।  
मातृणां प्रेषितानां च भद्रशाखश्चकोमलैः ॥  
ततः कुमारं सञ्जातं स्कन्दमाहुर्जना भुवि।  
रुद्रमग्निमुखां स्वाहां प्रदेशेषु महाबलाः ॥  
यजन्ति पुत्रकामाश्च पुत्रिणश्च सदा जनाः।  
यास्तास्त्वजनयत्कन्यास्तपो नाम हुताशनः ॥  
किं करोमीति ताः स्कन्दं सम्प्राप्ताः समभाषयन् ॥  
भवेम सर्वलोकस्य मातरो वयमुत्तमाः।  
प्रसादात्तव पूज्याश्च प्रियमेतत्कुरुष्व नः ॥  
सोऽब्रवीद्बाढमित्येवं भविष्यध्वं पृथिग्विधाः।  
शिवाश्चैवाशिवाश्चैव पुनःपुनःरुदारधीः ॥  
`अग्निर्भूत्वा ततश्चैनं छागवक्रो बहुप्रजः।  
रमयामास शैलस्थं बलं क्रीडनकैरिव' ॥  
इति श्रीमन्महाभारते अरण्यपर्वणि मार्कण्डेयसमास्यापर्वणि अष्टाविंशत्यधिकद्विशततमोऽध्यायः ॥228॥  

## टिप्पणयः

विपरीतं वैरम्।  
द्वन्द्वानि अतिशीतात्युष्णादीनि ॥  
श्रुत्वा तु ध्रुत्वापि।  
सर्वतः लोकापवादभयाद्रामवत्पत्नीस्त्यक्तवन्त इत्यर्थः।  
अथाव्रवीत्तान्सप्तर्षीन्युष्मत्पत्नीष्वयं शिशुः।  
षट्रसु जातोहुवहात्ते चाग्रेस्त्वग्रतोल्यजन्।  
इति ध. पाठः ॥  
वज्रस्य विशनात् बाहोराखननाच्चविशाख इत्यर्थः ॥  
कुमारास्ते=पितृत्वे इति झ. पाठः ॥  
ततः कुमारपितरमिति झ. पाठः ॥  

* * *

AUM shantiH
