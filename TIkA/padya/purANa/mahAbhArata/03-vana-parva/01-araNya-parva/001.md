---
title: ००१
unicode_script: devanagari
---


## विषयाः

द्यूतजितानां पाण्डवानां द्रौपद्यासह वनंप्रति प्रस्थानम् ॥1॥  
तदनु पौरैर्दुर्योधननगर्हणपूर्वकं पाण्डवैः सहारण्यवासेच्छया तदनुगमनम् ॥2॥  
युधिष्ठिरेण प्रार्थनया तेषां पुरंप्रति निवर्तनपूर्वकं सायं गङ्गातीरगवटमेत्य तत्रानुगतब्राह्मणैः सह सुखेन रात्रियापनम् ॥3॥  

## पाठः

श्रीवेदव्यासाय नमः।  
नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत् ॥  


जनमेजय उवाच॥  
एवं द्यूतजिताः पार्थाः कोपिताश्च दुरात्मभिः।  
धार्तराष्ट्रैः सहामात्यैर्निकृत्या द्विजसत्तम ॥  
श्राविताः परुषा वाचः सृजद्भिर्वैरमुत्तमम्।  
किमकुर्वत कौरव्या मम पूर्वपितामहाः ॥  
कथं चैश्वर्यभूयिष्ठाः सहसा दुःखमेयुषः।  
वने विजह्रिरे पार्थाः शक्रप्रतिमतेजसः ॥  
के चैतानन्ववर्तन्त प्राप्तान्व्यसनमुत्तमम्।  
किमाहाराः किमाचाराः क्व च वासो महात्मनाम्॥  
कथं द्वादश वर्षाणि वने तेषां महात्मनाम्।  
व्यतीयुर्ब्राह्मणश्रेष्ठ शूराणामनिवर्तिनाम् ॥  
कथं च राजपुत्री सा प्रवरा सर्वयोषिताम्।  
पतिव्रता महाभागा सततं प्रियवादिनी ॥  
वनवासमदुःखार्हा दारुणं प्रत्यपद्यत।  
एतदाचक्ष्व मे सर्वं विस्तरेण तपोधन ॥  
श्रोतुमिच्छामि तत्सर्वं भूरिद्रविणतेजसाम्।  
कथ्यमानं त्वया विप्र परं कौतूहलं हि मे ॥  


वैशम्पायन उवाच।  

एवं द्यूतजिताः पार्थाः कोपिताश्च दुरात्मभिः।  
धार्तराष्ट्रैः सहामात्यैर्निर्ययुर्गजसाह्वयात् ॥  
वर्धमानपुरद्वारादभिनिष्क्रम्य ते तदा।  
उदङ्मुखाः शस्त्रभृतः प्रययुः सह कृष्णया ॥  
इन्द्रसेनादयश्चैतान्भृत्याः परिचतुर्दश।  
रथैरनुययुः शीघ्रैः स्त्रिय आदाय सर्वशः ॥  
`ततस्ते पुरुषव्याघ्रा रथानास्थाय भारत।  
ददृशुर्जाह्नवीतीरे प्रमाणाख्यं महावटम् ॥'  
व्रजतस्तान्विदित्वा तु पौराः शोकाभिपीडिताः।  
गर्हयन्तोऽसकृद्भीष्मविदुरद्रोणगौतमान्।  
ऊचुर्वै समयं कृत्वा समागम्य परस्परम् ॥  


पौरा ऊचुः।  

नेदमस्ति कुलं सर्वं न वयं न च नो गृहाः।  
यत्र दुर्योधनः पापः सौबलेयेन पालितः॥  
कर्णदुःशासनाद्यैश्च राज्यमेतच्चिकीर्षति ॥  
न तत्कुलं न चाचारो न धर्मोऽर्थः कुतः सुखम्।  
यत्र पापसहायोऽयं पापो राज्यं चिकीर्षति ॥  
दुर्योधनो गुरुद्वेषी त्यक्तधर्मः प्रियानृतः।  
अर्थलुब्धोऽभिमानी च नीचः प्रकृतिनिर्घृणः॥  
नेयमस्ति मही कृत्स्ना यत्र दुर्योधनो नृपः।  
साधु गच्छामहे सर्वे यत्र गच्छन्ति पाण्डवाः ॥  
सानुक्रोशा महात्मानो विजितेन्द्रियशत्रवः।  
ह्रीमन्तः कीर्तिमन्तश्च धर्माचारपरायणाः॥  


वैशम्पायन उवाच।  

एवमुक्त्वानुजग्मुस्तान्पाण्डवांस्ते समेत्य च।  
ऊचुः प्राञ्जलयः सर्वे तान्कुन्तीमाद्रिनन्दनान् ॥  
क्व गमिष्यथ भद्रं वस्त्यक्त्वास्मान्दुःखभागिनः।  
वयमप्यनुयास्यामो यत्र यूयं गमिष्यथ ॥  
अधर्मेण जिताञ्श्रुत्वा युष्मांस्त्यक्तघृणैः परैः।  
उद्विग्नाः स्म भृशं सर्वे नास्मान्हातुमिहार्हथ॥  
भक्तानुरक्ताः सुहृदः सदा प्रियहिते रतान्।  
कुराजाधिष्ठिते राज्ये न विनश्येम सर्वशः॥  
श्रूयतां चाभिधास्यामो गुणदोषान्नरर्षभाः।  
शुभाशुभाधिवासेन संसर्गं कुरुते यथा॥  
वस्त्रमापस्तिलान्भूमिं गन्धो वासयते यथा।  
पुष्पाणामधिवासेन तथा संसर्गजा गुणाः ॥  
मोहजालस्य योनिर्हि मूढैरेव समागमः।  
अहन्यहनि धर्मस्य योनिः साधुसमागमः ॥  
तस्मात्प्राज्ञैश्च वृद्धैश्च सुस्वभावैस्तपस्विभिः।  
सद्भिश्च सह संसर्गः कार्यः शमपरायणैः ॥  
येषां त्रीण्यवदातानि योनिर्विद्या च कर्म च।  
तान्सेवेत्तैः समास्या हि शास्त्रेभ्योऽपि गरीयसी॥  
निरारम्भा ह्यपि वयं पुण्यशीलेषु साधुषु।  
पुण्यमेवाप्नुयामेह पापं पापोपसेवनात् ॥  
असतां दर्शनात्स्पर्शात्संजल्पनसहासनात्।  
धर्माचाराः प्रहीयन्ते सिद्ध्यन्ति च न मानवाः ॥  
बुद्धिश्च हीयते पुंसां नीचैः सह समागमात्।  
मध्यमैर्मध्यतां याति श्रेष्ठैः श्रेष्ठत्वमाप्नुयुः ॥  
अनीचैर्नाप्यविषयैर्नाधर्मिष्ठैर्विशेषतः।  
ये गुणाः कीर्तिता लोके धर्मकामार्थसंभवाः।  
लोकाचारेषु संभूता वेदोक्ताः शिष्टसंमताः ॥  
ते युष्मासु समस्ताश्च व्यस्ताश्चैवेह सद्गुणाः।  
इच्छामो गुणवन्मध्ये वस्तुं श्रेयोऽभिकाङ्क्षिणः॥  

युधिष्ठिर उवाच।  

धन्या वयं यदस्माकं स्नेहकारुण्ययन्त्रिताः।  
असतोऽपि गुणानाहुर्ब्राह्मणप्रमुखाः प्रजाः ॥  
तदहं भ्रातृसहितः सर्वान्विज्ञापयामि वः।  
नान्यथा तद्धि कर्तव्यमस्मत्स्नेहानुकम्पया ॥  
भीष्मः पितामहो राजा विदुरो जननी च मे।  
सुहृज्जनश्च प्रायो मे नगरे नागसाह्वये ॥  
ते त्वस्मद्धितकामार्थं पालनीयाः प्रयत्नतः।  
युष्माभिः सहिताः सर्वे शोकसंतापविह्वलाः ॥  
निवर्ततागता दूरं ममागमनकाङ्क्षिणः।  
स्वजने न्यासभूते मे कार्या स्नेहान्विता मतिः ॥  
एतद्धि मम कार्याणां परमं हृदि संस्थितम्।  
कृता तेन तु तुष्टिर्मे सत्कारश्च भविष्यति ॥  


वैशम्पायन उवाच।  

तथानुमन्त्रितास्तेन धर्मराजेन ताः प्रजाः।  
चक्रुरार्तस्वरं घोरं हा राजन्निति दुःखिताः ॥  
गुणान्पार्थस्य संस्मृत्य दुःखार्ताः परमातुराः।  
अकामाः संन्यवर्तन्त समागम्याथ पाण्डवान् ॥  

निवृत्तेषु तु पौरेषु रथानास्थाय पाण्डवाः।  
आजग्मुर्जाह्नवीतीरे प्रमाणाख्यं महावटम् ॥  
तं ते दिवसशेषेण वटं गत्वा तु पाण्डवाः।  
ऊषुस्तां रजनीं वीराः संस्पृश्य सलिलं शुचि ॥  
उदकेनैव तां रात्रिमूषुस्ते दुःखकर्शिताः।  
अनुजग्मुश्च तत्रैतान्स्नेहात्केचिद्द्विजातयः ॥  
साग्नयोऽनग्नयश्चैव सशिष्यगणबान्धवाः॥  
स तैः परिवृतो राजा शुशुभे ब्रह्मवादिभिः ॥  
तेषां प्रादुष्कृताग्नीनां मुहूर्ते रम्यदारुणे।  
ब्रह्मघोषपुरस्कारः संजल्पः समजायत ॥  
राजानं तु कुरुश्रेष्ठं ते हंसमधुरस्वराः।  
आश्वासयन्तो विप्राग्र्याः क्षपां सर्वां व्यनोदयन्॥  

## टिप्पणयः
ऊषुर्निन्युः ॥  
साग्नयः दारैः सहिताः अग्नयो यैस्ते।  
रम्यत्वं तापविरहात्संध्यारागादिशोभातश्च।  
दारुणो रक्षःपिशाचादिसंचारकालत्वात् ॥  
