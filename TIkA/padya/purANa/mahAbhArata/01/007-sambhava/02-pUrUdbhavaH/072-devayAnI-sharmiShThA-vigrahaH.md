---
title: ०७२ देवयानी-शर्मिष्ठा-विग्रहः
unicode_script: devanagari

---
## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

स्वर्गम्प्रत्यागतात् कचात्सञ्जीविन्यध्ययनेन देवानां कृतार्थता॥ 1 ॥  
शुक्रवृषपर्वणोर् विरोधोत्पादनार्थम् इन्द्रकृतं कन्यानां वस्त्रमिश्रणम्॥ 2 ॥  
वस्त्रमिश्रणेन शर्मिष्ठादेवयान्योर्विरोधः॥ 3 ॥  
शर्मिष्ठया कूपे प्रक्षिप्ताया देवयान्या ययातिना कूपादुद्धरणम्॥ 4 ॥  
शुक्रस्य कूपसमीपागमनं देवयानीसान्त्वनं च॥ 5 ॥

## पाठः

वैशम्पायन उवाच॥  
कृतविद्ये कचे प्राप्ते हृष्टरूपा दिवौकसः॥  
कचादधीत्य तां विद्यां कृतार्था भरतर्षभ॥  
सर्व एव समागम्य शतक्रतुमथाब्रुवन्॥  
"कालस्ते विक्रमस्याद्य जहि शत्रून्पुरन्दर"॥  
एवमुक्तस्तु सहितैस्त्रिदशैर्मघवांस्तदा॥  

### विवादः
तथेत्युक्त्वोपचक्राम सोऽपश्यत वने स्त्रियः॥  
क्रीडन्तीनां तु कन्यानां वने चैत्ररथोपमे॥  
वायुभूतः स वस्त्राणि सर्वाण्येव व्यमिश्रयत्॥  
ततो जलात्समुत्तीर्य कन्यास्ताः सहितास्तदा॥  
वस्त्राणि जगृहुस्तानि यथासन्नान्यनेकशः॥  
तत्र वासो देवयान्याः शर्मिष्ठा जगृहे तदा॥  
व्यतिमिश्रमजानन्ती दुहिता वृषपर्वणः॥  
ततस्तयोर्मिथस्तत्र विरोधः समजायत॥  
देवयान्याश्च राजेन्द्र शर्मिष्ठायाश्च तत्कृते॥  

देवयान्युवाच॥  
कस्माद्गृह्णासि मे वस्त्रं शिष्या भूत्वा ममासुरि॥  
समुदाचारहीनाया न ते श्रेयो भविष्यति॥  

शर्मिष्ठोवाच॥  
आसीनं च शयानं च पिता ते पितरं मम॥  
स्तौति वन्दति चाभीक्ष्णं नीचैः स्थित्वा विनीतवत्॥  
याचतस्त्वं हि दुहिता स्तुवतः प्रतिगृह्णतः॥  
सुताहं स्तूयमानस्य ददतोऽप्रतिगृह्णतः॥  
आदुन्वस्व विदुन्वस्व द्रुह्य कुप्यस्व याचकि।  
अनायुधा सायुधाया रिक्ता क्षुभ्यसि भिक्षुकि॥  
लप्स्यसे प्रतियोद्धारं न हि त्वां गणयाम्यहम्॥  
'प्रतिकूलं वदसि चेदितःप्रभृति याचकि॥  
आकृष्य मम दासीभिः प्रस्थाप्यसि+++(से)+++ बहिर्बहिः॥'

वैशम्पायन उवाच॥  
समुच्छ्रयं देवयानीं गतां सक्तां च वाससि॥  
शर्मिष्ठा प्राक्षिपत्कूपे ततः स्वपुरमाव्रजत्॥  
हतेयमिति विज्ञाय शर्मिष्ठा पापनिश्चया॥  
अनवेक्ष्य ययौ वेश्म क्रोधवेगपरायणा॥  

### ययातिमेलनम्
अथ तं देशमभ्यागाद्ययातिर्नहुषात्मजः॥  
श्रान्तयुग्यः श्रान्तहयो मृगलिप्सुः पिपासितः॥  
स नाहुषः प्रेक्षमाण उदपानं गतोदकम्॥  
ददर्श कन्यां तां तत्र दीप्तामग्निशिखामिव॥  
तामपृच्छत्स दृष्ट्वैव कन्याममरवर्णिनीम्॥  
सान्त्वयित्वा नृपश्रेष्ठः साम्ना परमवल्गुना॥  
का त्वं ताम्रनखी श्यामा सुमृष्टमणिकुण्डला॥  
दीर्घं ध्यायसि चात्यर्थं कस्माच्छ्वसिषि चातुरा॥  
कथं च पतितास्यस्मिन्कूपे वीरुत्तृणावृते॥  
दुहिता चैव कस्य त्वं वद सर्वं सुमध्यमे॥  

देवयान्युवाच॥  
योऽसौ देवैर्हतान् दैत्यान् उत्थापयति विद्यया॥  
तस्य शुक्रस्य कन्याहं स मां नूनं न बुध्यते॥  

(पृच्छसे मां कस्त्वमसि रूपवीर्यबलान्वितः।  
ब्रूह्यत्रागमनं किं वा श्रोतुमिच्छामि तत्त्वतः॥  

ययातिरुचाच -  
ययातिर् नाहुषो ऽहन्तु श्रान्तोऽद्य मृगलिप्सया।  
कूपे तृणावृते भद्रे दृष्टवानस्मि त्वामिह॥
)

देवयान्युवाच॥  
एष मे दक्षिणो राजन्पाणिस्ताम्रनखाङ्गुलिः॥  
समुद्धर गृहीत्वा मां कुलीनस्त्वं हि मे मतः॥  
जानामि हि त्वां संशान्तं वीर्यवन्तं यशस्विनम्॥  
तस्मान्मां पतितामस्मात्कूपादुद्धर्तुमर्हसि॥  

वैशम्पायन उवाच॥  
तामथ ब्राह्मणीं स्त्रीं च विज्ञाय नहुषात्मजः॥  
गृहीत्वा दक्षिणे पाणावुज्जहार ततोऽवटात्॥  
उद्धृत्य चैनां तरसा तस्मात्कूपान्नराधिपः॥  

ययातिरुवाच।  
"गच्छ भद्रे यथाकामं न भयं विद्यते तव"।  
इत्युच्यमाना नृपतिं देवयानीदमुत्तरम्॥  
उवाच "मामुपादाय गच्छ शीघ्रं प्रियो हि मे।  
गृहीताहं त्वया पाणौ तस्माद्भर्ता भविष्यसि"॥   
इत्येवमुक्तो नृपतिराह क्षत्रकुलोद्भवः।  
"त्वं भद्रे ब्राह्मणी तस्मान्मया नार्हसि सङ्गमम्॥   
सर्वलोकगुरुः काव्यस्त्वं तस्य दुहिता शुभे।  
तस्मादपि भयं मेऽद्य ततः कल्याणि नार्हसि"॥  

देवयान्युवाच  
यदि मद्वचनादद्य मां नेच्छसि नराधिप॥  
त्वामेव वरये पित्रा पश्चाज्ज्ञास्यसि गच्छसि॥  

आमन्त्रयित्वा सुश्रोणीं ययातिः स्वपुरं ययौ॥  
गते तु नाहुषे तस्मिन्देवयान्यप्यनिन्दिता॥  
क्वचिद्गत्वा च रुदती वृक्षमाश्रित्य तिष्ठति।  
ततश्चिरायमाणायां दुहितर्याह भार्गवः॥  

### धात्रीनियोगः
धात्रि त्वमानय क्षिप्रं देवयानीं समुध्यमाम्॥  
इत्युक्तमात्रे सा धात्री त्वरिताऽऽनयितुं गता।  
यत्रयत्र सशीभिः सा गता पदममार्गत॥  
सा ददर्श तथा दीनां श्रमार्तां रुदतीं स्थिताम्।  

धात्र्युवाच-  
वृत्तान्तं किमिदं भद्रे शीघ्रं वद पिताह्वयत्॥  
एवमुक्ताह धात्रीं तां शर्मिष्ठावृजिनं कृतम्।  
उवाच शोकसन्तप्ता घूर्णिकामागतां पुरः॥

देवयान्युवाच॥  
त्वरितं घूर्णिके गच्छ सर्वमाचक्ष्व मे पितुः॥  
नेदानीं हि प्रवेक्यामि नगरं वृषपर्वणः॥  

वैशम्पायन उवाच॥  
सा तु वै त्वरितं गत्वा घूर्णिकासुरमन्दिरम्॥  
दृष्ट्वा काव्यमुवाचेदं सम्भ्रमाविष्टचेतना॥  
आचक्षे ते महाप्राज्ञ देवयानी वने हता॥  
शर्मिष्ठया महाभाग दुहित्रा वृषपर्वणः॥  

### शुक्रसान्त्वनम्
श्रुत्वा दुहितरं काव्यस्तत्र शर्मिष्ठया हताम्॥  
त्वरया निर्ययौ दुःखान्मार्गमाणः सुतां वने॥  
दृष्ट्वा दुहितरं काव्यो देवयानीं ततो वने॥  
बाहुभ्यां सम्परिष्वज्य दुःखितो वाक्यमब्रवीत्॥  

आत्मदोषैर्नियच्छन्ति सर्वे दुःखसुखे जनाः॥  
मन्ये दुश्चरितं तेऽस्ति यस्येयं निष्कृतिः कृता॥  

देवयान्युवाच॥  
निष्कृतिर्मेऽस्तु वा मास्तु शृणुष्वावहितो मम॥  
शर्मिष्ठया यदुक्तास्मि दुहित्रा वृषपर्वणः॥  
सत्यं किलैतत्सा प्राह दैत्यानामसि गायनः॥  
एवं हि मे कथयति शर्मिष्ठा वार्षपर्वणी॥  
वचनं तीक्ष्णपरुषं क्रोधरक्तेक्षणा भृशम्॥  
स्तुवतो दुहिता हि त्वं याचतः प्रतिगृह्णतः॥  
सुताहं स्तूयमानस्य ददतोऽप्रतिगृह्णतः॥  
इति मामाह शर्मिष्ठा दुहिता वृषपर्वणः॥  
क्रोधसंरक्तनयना दर्पपूर्णा पुनः पुनः॥  
यद्यहं स्तुवतस्तात दुहिता प्रतिगृह्णतः॥  
प्रसादयिष्ये शर्मिष्ठामित्युक्ता हि सखी मया॥  
'उक्ताप्येवं भृशं मां सा निगृह्य विजने वने।  
कूपे प्रक्षेपयामास प्रक्षिप्य गृहमागमत्॥'

शुक्र उवाच॥  
स्तुवतो दुहिता न त्वं भद्रे न प्रतिगृह्णतः॥  
अस्तोतुः स्तूयमानस्य दुहिता देवयान्यसि॥  
वृषपर्वैव तद्वेद शक्रो राजा च नाहुषः॥  
अचिन्त्यं ब्रह्म निर्द्वन्द्वमैश्वरं हि बलं मम॥  
यच्च किञ्चित्सर्वगतं भूमौ वा यदि वा दिवि।  
तस्याहमीश्वरो नित्यं तुष्टेनोक्तः स्वयम्भुवा॥  
अहं जलं विमुञ्चामि प्रजानां हितकाम्यया।  
पुष्णाम्यौषधयः सर्वा इति सत्यं ब्रवीमि ते॥  

वैशम्पायन उवाच।   
एवं विषादमापन्नां मन्युना सम्प्रपीडिताम्।  
वचनैर्मधुरैः श्लक्ष्णैः सान्त्वयामास तां पिता॥

## टिप्पणयः
1-72-3 प्रचक्राम भूतलं प्रतीति शेषः॥ 1-72-8 समुदाचारः सदाचारः॥ 1-72-11 आदुन्वस्व आभिमुख्येन वक्षस्ताडनादिना सन्तापं प्राप्नुहि। विदुन्वस्व पांसुषु लुण्ठनादिना। द्रुह्य द्रोहं चिरकालिकं क्रोधं कुरु। कुप्यस्व सद्यः परानिष्टफलो यत्नः कोपस्तं कुरु। रिक्ता दरिद्रा॥ 1-72-12 प्रतियोद्धारं प्रहर्तारम्॥ 1-72-15 युग्या रथवाहकाः। हयाः केवलाश्वाः। उदकं पीयतेस्मादित्युदपानं कूपः॥ 1-72-23 अवटाद्गर्तात्॥ 1-72-34 घूर्णिकां दासीम्॥ 1-72-37 हतां ताडिताम्॥ 1-72-40 नियच्छन्ति प्रयच्छन्ति प्राप्नुवन्तीति भावः॥ 1-72-41 एतदेवाह मन्ये इति। निष्कृतिः फलभोगेन निरसनम्॥ 1-72-45 इदं पूर्वोक्तम्॥ 1-72-49 नाहुषो ययातिः। मम ऐश्वरं निर्द्वन्द्वमप्रतिपक्षं बलमस्ति॥ द्विसप्ततितमोऽध्यायः॥ 72 ॥