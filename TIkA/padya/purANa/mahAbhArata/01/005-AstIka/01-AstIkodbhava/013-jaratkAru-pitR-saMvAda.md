---  
title: ०१३ जरत्कारु-पितृसंवादः
unicode_script: devanagari
---  

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

आस्तीकजरत्कार्वोराख्यानम्॥  
जरत्कारोस् तत्पितॄणां च संवादः॥  

## कथा

### प्रार्थना
 शौनक उवाच॥  
किमर्थं राजशार्दूलः स राजा जनमेजयः॥  
सर्पसत्रेण सर्पाणां गतोऽन्तं तद्वदस्व मे॥  
निखिलेन यथातत्त्वं सौते सर्वमशेषतः॥  
आस्तीकश्च द्विजश्रेष्ठः किमर्थं जपतां वरः॥  
मोक्षयामास भुजगान्दीप्तात्तस्माद्धुताशनात्॥  
कस्य पुत्रः स राजासीत्सर्पसत्रं य आहरत्॥  
स च द्विजातिप्रवरः कस्य पुत्रो वदस्व मे॥  

 सूत उवाच॥  
महदाख्यानमास्तीकं यत्रैतत्प्रोच्यते द्विज॥  
सर्वमेतदशेषेण शृणु मे वदतां वर॥  

 शौनक उवाच॥  
श्रोतुमिच्छाम्यशेषेण कथामेतां मनोरमाम्॥  
आस्तीकस्य पुराणस्य ब्राह्मणस्य यशस्विनः॥  

### परम्परा फलञ्च
सूत उवाच॥  
इतिहासमिमं वृद्धाः पुराणं परिचक्षते॥  
कृष्णद्वैपायनप्रोक्तं नैमिषारण्यवासिनः॥  
पूर्वं प्रचोदितः सूतः पिता मे लोमहर्षणः॥  
शिष्यो व्यासस्य मेधावी ब्राह्मणैरिदमुक्तवान्॥  
तस्मादहमुपश्रुत्य प्रवक्ष्यामि यथातथम्॥  
इदमास्तीकमाख्यानं तुभ्यं शौनक पृच्छते॥  

### जरत्कारु-पितृ-बोधनम्
आस्तीकस्य पिता ह्यासीत्प्रजापतिसमः प्रभुः॥  
ब्रह्मचारी यताहारस्तपस्युग्रे रतः सदा॥  
जरत्कारुरिति ख्यात ऊर्ध्वरेता महानृषिः॥  
यायावराणां धर्मज्ञः प्रवरः संशितव्रतः॥  

अटमानः कदाचित्स स्वान्ददर्श पितामहान्॥  
लम्बमानान्महागर्ते पादैरूर्ध्वैरधोमुखान्॥  
तानब्रवीत्स दृष्ट्वैव जरत्कारुः पितामहान्॥  
के भवन्तोऽवलम्बन्ते गर्तेऽस्मिन्वा अधोमुखाः॥  
वीरणस्तम्बके लग्नाः सर्वतः परिभक्षिते॥  
मूषकेन निगूढेन गर्तेऽस्मिन्नित्यवासिना॥  

पितर ऊचुः॥  
यायावरा नाम वयमृषयः संशितव्रताः॥  
सन्तानप्रक्षयाद्ब्रह्मन्नधो गच्छाम मेदिनीम्॥  
अस्माकं सन्ततिस्त्वेको जरत्कारुरिति श्रुतः॥  
मन्दभाग्योऽल्पभाग्यानां तप एव समास्थितः॥  
न स पुत्राञ्जनयितुं दारान्मूढश्चिकीर्षति॥  
तेन लम्बामहे गर्ते सन्तानप्रक्षयादिह॥  
अनाथास्तेन नाथेन यथा दुष्कृतिनस्तथा॥  
येषां तु सन्ततिर्नास्ति मर्त्यलोके सुखावहा॥  
न ते लभन्ते वसतिं स्वर्गे पुण्यकृतोऽपि हि॥   
कस्त्वं बन्धुरिवास्माकमनुशोचसि सत्तम॥  
ज्ञातुमिच्छामहे ब्रह्मन्को भवानिह धिष्ठितः॥  
किमर्थं चैव नः शोच्याननुकम्पितुमर्हसि॥  

जरत्कारुरुवाच॥  
मम पूर्वे भवन्तो वै पितरः सपितामहाः॥  
ब्रूत किं करवाण्यद्य जरत्कारुरहं स्वयम्॥  

पितर ऊचुः॥  
यतस्व यत्नवांस्तात सन्तानाय कुलस्य नः॥  
आत्मनोऽर्थेऽस्मदर्थे च धर्म इत्येव चाभिभो॥  
न हि धर्मफलैस्तात न तपोभिः सुसञ्चितैः॥  
तां गतिं प्राप्नुवन्तीह पुत्रिणो यां व्रजन्ति ह॥  
तद्दारग्रहणे यत्नं सन्तत्यां च मनः कुरु॥  
पुत्रकास्मन्नियोगात्त्वमेतन्नः परमं हितम्॥  

 जरत्कारुरुवाच॥  
न दारान्वै करिष्यामि सदा मे भावितं मनः॥  
भवतां तु हितार्थाय करिष्ये दारसङ्ग्रहम्॥  
समयेन च कर्ताहमनेन विधिपूर्वकम्॥  
तथा यद्युपलप्स्यामि करिष्ये नान्यथा त्वहम्॥  
सनाम्नी या भवित्री मे दित्सिता चैव बन्धुभिः॥  
भैक्षवत्तामहं कन्यामुपयंस्ये विधानतः॥  
दरिद्राय हि मे भार्यां को दास्यति विशेषतः॥  
प्रतिग्रहीष्ये भिक्षां तु यदि कश्चित्प्रदास्यति॥  
एवं दारक्रियाहेतोः प्रयतिष्ये पितामहाः॥  
अनेन विधिना शश्वन्न करिष्येऽहमन्यथा॥  
तत्र चोत्पत्स्यते जन्तुर्भवतां तारणाय वै॥  
शाश्वतं स्थानमासाद्य मोदन्तां पितरो मम॥  
