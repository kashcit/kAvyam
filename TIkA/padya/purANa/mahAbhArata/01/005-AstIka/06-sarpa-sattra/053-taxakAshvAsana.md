---
title: ०५३ तक्षकाश्वासनम्
unicode_script: devanagari
---
## 1.53. अध्यायः 053

## परिचयः

ऋत्विगादिनामकथनम्॥  
इन्द्रकृतं तक्षकाश्वासनम्॥  
वासुकेः स्वभगिन्या संवादः॥  

## कथा

शौनक उवाच॥  
सर्पसत्रे तदा राज्ञः पाण्डवेयस्य धीमतः॥  
जनमेजयस्य के त्वासन्नृत्विजः परमर्षयः॥  
के सदस्या बभूवुश्च सर्पसत्रे सुदारुणे॥  
विषादजननेऽत्यर्थं पन्नगानां महाभये॥  
सर्वं विस्तरशस्तात भवाञ्छंसितुमर्हति॥  
सर्पसत्रविधानज्ञविज्ञेयाः के च सूतज॥  

सौतिरुवाच॥  
हन्त ते कथयिष्यामि नामानीह मनीषिणाम्॥  
ये ऋत्विजः सदस्याश्च तस्यासन्नृपतेस्तदा॥  
तत्र होता बभूवाथ ब्राह्मणश्चण्डभार्गवः॥  
च्यवनस्यान्वये ख्यातो जातो वेदविदां वरः॥  
उद्गाता ब्राह्मणो वृद्धो विद्वान्कौत्सोऽथ जैमिनिः॥  
ब्रह्माभवच्छार्ङ्गरवो अध्वर्युर्बोधपिङ्गलः॥  
सदस्यश्चाभवद्व्यासः पुत्रशिष्यसहायवान्॥  
उद्दालकः प्रमतकः श्वेतकेतुश्च पिङ्गलः॥  
असितो देवलश्चैव नारदः पर्वतस्तथा॥  
आत्रेयः कुण्डजठरो द्विजः कुटिघटस्तथा॥  
वात्स्यः श्रुतश्रवा वृद्धो जपस्वाध्यायशीलवान्॥  
कोहलो देवशर्मा च मौद्गल्यः समसौरभः॥  
एते चान्ये च बहवो ब्राह्मणा वेदपारगाः॥  
सदस्याश्चाभवंस्तत्र सत्रे पारिक्षितस्य ह॥  
जुह्वत्स्वृत्विक्ष्वथ तदा सर्पसत्रे महाक्रतौ॥  
अहयः प्रापतंस्तत्र घोराः प्राणिभयावहाः॥  
वसामेदोवहाः कुल्या नागानां सम्प्रवर्तिताः॥  
ववौ गन्धश्च तुमुलो दह्यतामनिशं तदा॥  
पततां चैव नागानां धिष्ठितानां तथाम्बरे॥  
अश्रूयतानिशं शब्दः पच्यतां चाग्निना भृशम्॥  
तक्षकस्तु स नागेन्द्रः पुरन्दरनिवेशनम्॥  
गतः श्रुत्वैव राजानं दीक्षितं जनमेजयम्॥  
ततः सर्वं यथावृत्तमाख्याय भुजगोत्तमः॥  
अगच्छच्छरणं भीत आगस्कृत्वा पुरन्दरम्॥  
तमिन्द्रः प्राह सुप्रीतो न तवास्तीह तक्षक॥  
भयं नागेन्द्र तस्माद्वै सर्पसत्रात्कदाचन॥  
प्रसादितो मया पूर्वं तवार्थाय पितामहः॥  
तस्मात्तव भयं नास्ति व्येतु ते मानसो ज्वरः॥  

सौतिरुवाच॥  
एवमाश्वासितस्तेन ततः स भुजगोत्तमः॥  
उवास भवने तस्मिञ्शक्रस्य मुदितः सुखी॥  
अजस्रं निपतत्स्वग्नौ नागेषु भृशदुःखितः॥  
अल्पशेषपरीवारो वासुकिः पर्यतप्यत॥  
कश्मलं चाविशद्घोरं वासुकिं पन्नगेश्वरम्॥  
स घूर्णमानहृदयो भगिनीमिदमब्रवीत्॥  
दह्यन्तेऽङ्गानि मे भद्रे न दिशः प्रतिभान्ति माम्॥  
सीदामीव च सम्मोहाद्घूर्णतीव च मे मनः॥  
दृष्टिर्भ्राम्यति मेऽतीव हृदयं दीर्यतीव च॥  
पतिष्याम्यवशोऽद्याहं तस्मिन्दीप्ते विभावसौ॥  
पारिक्षितस्य यज्ञोऽसौ वर्ततेऽस्मज्जिघांसया॥  
व्यक्तं मयाऽभिगन्तव्यं प्रेतराजनिवेशनम्॥  
अयं स कालः सम्प्राप्तो यदर्थमसि मे स्वसः॥  
जरत्करौ (पुरा)मयादत्ता त्रायस्वास्मान् सबान्धवान्॥  
आस्तीकः किल यज्ञं तं वर्तन्तं भुजगोत्तमे॥  
प्रतिषेत्स्यति मां पूर्वं स्वयमाह पितामहः॥  
तद्वत्से ब्रूहि वत्सं स्वं कुमारं वृद्धसम्मतम्॥  
ममाद्य त्वं सभृत्यस्य मोक्षार्थं वेदवित्तमम्॥  

इति श्रीमन्महाभारते आदिपर्वणि आस्तीकपर्वणि त्रिपञ्चाशत्तमोऽध्यायः॥  
53 ॥  

