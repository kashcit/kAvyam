---  
title: ०४९ परीक्षित्-चरित-कथनम्
unicode_script: devanagari
---  


## 1.49. अध्यायः 049

## परिचयः

जनमेजयमन्त्रिसंवादमुखेन पुनः परीक्षिच्चरितकथनम्॥  

## कथा

शौनक उवाच॥  
यदपृच्छत्तदा राजा मन्त्रिणो जनमेजयः॥  
पितुः स्वर्गगतिं तन्मे विस्तरेण पुनर्वद॥  

सौतिरुवाच॥  
शृणु ब्रह्मन्यथाऽपृच्छन्मन्त्रिणो नृपतिस्तदा॥  
यथा चाख्यातवन्तस्ते निधनं तत्परिक्षितः॥  

जनमेजय उवाच॥  
जानन्ति स्म भवन्तस्तद्यथावृत्तं पितुर्मम॥  
आसीद्यथा स निधनं गतः काले महायशाः॥  
श्रुत्वा भवत्सकाशाद्धि पितुर्वृत्तमशेषतः॥  
कल्याणं प्रतिपत्स्यामि विपरीतं न जातुचित्॥  

सौतिरुवाच॥  
मन्त्रिणोऽथाब्रुवन्वाक्यं पृष्टास्तेन महात्मना॥  
सर्वे धर्मविदः प्राज्ञा राजानं जनमेजयम्॥  

मन्त्रिण ऊचुः॥  
शृणु पार्थिव यद्ब्रूषे पितुस्तव महात्मनः॥  
चरितं पार्थिवेन्द्रस्य यथा निष्ठां गतश्च सः॥  
धर्मात्मा च महात्मा च प्रजापालः पिता तव॥  
आसीदिह यथावृत्तः स महात्मा शृणुष्व तत्॥  
चातुर्वर्ण्यं स्वधर्मस्थं स कृत्वा पर्यरक्षत॥  
धर्मतो धर्मविद्राजा धर्मो विग्रहवानिव॥  
ररक्ष पृथिवीं देवीं श्रीमानतुलविक्रमः॥  
द्वेष्टारस्तस्य नैवासन्स च द्वेष्टि न कञ्चन॥  
समः सर्वेषु भूतेषु प्रजापतिरिवाभवत्॥  
ब्राह्मणाः क्षत्रिया वैश्याः शूद्राश्चैव स्वकर्मसु॥  
स्थितः सुमनसो राजंस्तेन राज्ञा स्वधिष्ठिताः॥  
विधवानाथविकलान् कृपणांश्च बभार सः॥  
सुदर्शः सर्वभूतानामासीत्सोम इवापरः॥  
तुष्टपुष्टजनः श्रीमान्सत्यवाग्दृढविक्रमः॥  
धनुर्वेदे तु शिष्योऽभून्नृपः शारद्वतस्य सः॥  
गोविन्दस्य प्रियश्चासीत्पिता ते जनमेजय॥  
लोकस्य चैव सर्वस्य प्रिय आसीन्महायशाः॥  
परिक्षीणेषु कुरुषु सोत्तरायामजीजनत्॥  
परिक्षिदभवत्तेन सौभद्रस्यात्मजो बली॥  
राजधर्मार्थकुशलो युक्तः सर्वगुणैर् वृतः॥  
जितेन्द्रियश्चात्मवांश्च मेधावी धर्मसेविता॥  
षड्वर्गजिन् महाबुद्धिर् नीतिशास्त्रविदुत्तमः॥  
प्रजा इमास्तव पिता षष्टि वर्षाण्यपालयत्॥  
ततो दिष्टान्तमापन्नः सर्पेणानतिवर्तितम्॥  
ततस्त्वं पुरुषश्रेष्ठ धर्मेण प्रतिपेदिवान्॥  
इदं वर्षसहस्राणि राज्यं कुरुकुलागतम्॥  
बाल एवाभिषिक्तस्त्वं सर्वभूतानुपालकः॥  

जनमेजय उवाच॥  
नास्मिन्कुले जातु बभूव राजा यो न प्रजानां प्रियकृत्प्रियश्च॥  
विशेषतः प्रेक्ष्य पितामहानां वृत्तं महद्वृत्तपरायणानाम्॥  
कथं निधनमापन्नः पिता मम तथाविधः॥  
आचक्षध्वं यथावन्मे श्रोतुमिच्छामि तत्त्वतः॥  

सौतिरुवाच॥  
एवं सञ्चोदिता राज्ञा मन्त्रिणस्ते नराधिपम्॥  
ऊचुः सर्वे यथावृत्तं राज्ञः प्रियहितैषिणः॥  

मन्त्रिण ऊचुः॥  
स राजा पृथिवीपालः सर्वशस्त्रभृतां वरः॥  
बभूव मृगयाशीलस्तव राजन्पिता सदा॥  
यथा पाण्डुर्महाबाहुर् धनुर्धरवरो युधि॥  
अस्मास्वासज्य सर्वाणि राजकार्याण्यशेषतः॥  
स कदाचिद् वनगतो मृगं विव्याध पत्रिणा॥  
विद्ध्वा चान्वसरत्तूर्णं तं मृगं गहने वने॥  
पदातिर्बद्धनिस्त्रिंशस्ततायुधकलापवान्॥  
न चाससाद गहने मृगं नष्टं पिता तव॥  
परिश्रान्तो वयःस्थश्च षष्टिवर्षो जरान्वितः॥  
क्षुधितः स महारण्ये ददर्श मुनिसत्तमम्॥  
स तं पप्रच्छ राजेन्द्रो मुनिं मौनव्रते स्थितम्॥  
न च किञ्चिदुवाचेदं पृष्टोऽपि स मुनिस् तदा॥  
ततो राजा क्षुच्छ्रमार्तस्तं मुनिं स्थाणुवत्स्थितम्॥  
मौनव्रतधरं शान्तं सद्यो मन्युवशं गतः॥  
न बुबोध च तं राजा मौनव्रतधरं मुनिम्॥  
स तं क्रोधसमाविष्टो धर्षयामास ते पिता॥  
मृतं सर्पं धनुष्कोट्या समुत्क्षिप्य धरातलात्॥  
तस्य शुद्धात्मनः प्रादात्स्कन्धे भरतसत्तम॥  
न चोवाच स मेधावी तमथो साध्वसाधु वा॥  
तस्थौ तथैव चाक्रुद्धः सर्पं स्कन्धेन धारयन्॥  

इति श्रीमन्महाभारते आदिपर्वणि आस्तीकपर्वणि एकोनपञ्चाशत्तमोऽध्यायः॥  
49 ॥  
