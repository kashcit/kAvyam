---  
title: ०४-०१४ जरत्कारु-विवाहः
unicode_script: devanagari
---  

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

वासुकिभगिन्या जरत्कारोर्विवाहः॥

## कथा

सौतिरुवाच॥  
ततो निवेशाय तदा स विप्रः संशितव्रतः॥  
महीं चचार दारार्थी न च दारानविन्दत॥  
स कदाचिद्वनं गत्वा विप्रः पितृवचः स्मरन्॥  
चुक्रोश कन्याभिक्षार्थी तिस्रो वाचः शनैरिव॥  

तं वासुकिः प्रत्यगृह्णादुद्यम्य भगिनीं तदा॥  
न स तां प्रतिजग्राह न सनाम्नीति चिन्तयन्॥  
सनाम्नीं चोद्यतां भार्यां गृह्णीयामिति तस्य हि॥  

मनो निविष्टमभवज्जरत्कारोर्महात्मनः॥  
तमुवाच महाप्राज्ञो जरत्कारुर्महातपाः॥  
किन्नाम्नी भगिनीयं ते ब्रूहि सत्यं भुजङ्गम॥  

वासुकिरुवाच॥  
जरत्कारो जरत्कारुः स्वसेयमनुजा मम॥  
प्रतिगृह्णीष्व भार्यार्थे मया दत्तां सुमध्यमाम्॥  
त्वदर्थं रक्षिता पूर्वं प्रतीच्छेमां द्विजोत्तम॥  

सौतिरुवाच॥  
एवमुक्त्वा ततः प्रादाद्भार्यार्थे वरवर्णिनीम्॥  
स च तां प्रतिजग्राह विधिदृष्टेन कर्मणा॥ 


इति श्रीमन्महाभारते आदिपर्वणि आस्तीकपर्वणि चतुर्दशोऽध्यायः॥  
14 ॥  
