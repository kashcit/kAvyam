---  
title: ०२१ समुद्रगमनम्
unicode_script: devanagari
---  

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।


उच्चैःश्रवसो दर्शार्थं कद्रूविनतयोर्गमनम्॥  


## कथा

सौतिरुवाच॥  
ततो रजन्यां व्युष्टायां प्रभातेऽभ्युदिते रवौ॥  
कद्रूश्च विनता चैव भगिन्यौ ते तपोधन॥  
अमर्षिते सुसंरब्धे दास्ये कृतपणे तदा॥  
'स्मगरस्य परं पारं वेलावनविभूषितम्॥  
' जग्मतुस्तुरगं द्रष्टुमुच्चैःश्रवसमन्तिकात्॥  

ददृशातेऽथ ते तत्र समुद्रं निधिमम्भसाम्॥  
महान्तमुदकागाधं क्षोभ्यमाणं महास्वनम्॥  
तिमिङ्गिलझषाकीर्णं मकरैरावृतं तथा॥  
सत्त्वैश्च बहुसाहस्रैर्नानारूपैः समावृतम्॥  
भीषणैर्विकृतैरन्यैर्घोरैर्जलचरैस्तथा॥  
उग्रैर्नित्यमनाधृष्यं कूर्मग्राहसमाकुलम्॥  
आकरं सर्वरत्नानामालयं वरुणस्य च॥  
नागानामालयं रम्यमुत्तमं सरितां पतिम्॥  
पातालज्वलनावासमसुराणां च बान्धवम्॥  
भयङ्करं च सत्त्वानां पयसां निधिमर्णवम्॥  
शुभं दिव्यममर्त्यानाममृतस्याकरं परम्॥  
अप्रमेयमचिन्त्यं च सुपुण्यजलमद्भुतम्॥  
घोरं जलचरारावरौद्रं भैरवनिःस्वनम्॥  
गम्भीरावर्तकलिलं सर्वभूतभयङ्करम्॥  
वेलादोलानिलचलं क्षोभोद्वेगसमुच्छ्रितम्॥  
वीचीहस्तैः प्रचलितैर्नृत्यन्तमिव सर्वतः॥  
चन्द्रवृद्धिक्षयवशादुद्वृत्तोर्मिसमाकुलम्॥  
पाञ्चजन्यस्य जननं रत्नाकरमनुत्तमम्॥  

गां विन्दता भगवता गोविन्देनामितौजसा॥  
वराहरूपिणा चान्तर्विक्षोभितजलाविलम्॥  
ब्रह्मर्षिणा व्रतवता वर्षाणां शतमत्रिणा॥  
अनासादितगाधं च पातालतलमव्ययम्॥  
अध्यात्मयोगनिद्रां च पद्मनाभस्य सेवतः॥  
युगादिकालशयनं विष्णोरमिततेजसः॥  
वज्रपातनसन्त्रस्तमैनाकस्याभयप्रदम्॥  
डिम्बाहवार्दितानां च असुराणां परायणम्॥  
बडवामुखदीप्ताग्नेस्तोयहव्यप्रदं शिवम्॥  
अगाधपारं विस्तीर्णमप्रमेयं सरित्पतिम्॥  
महानदीभिर्बह्वीभिः स्पर्धयेव सहस्रशः॥  
अभिसार्यमाणमनिशं ददृशाते महार्णवम्॥  
आपूर्यमाणमत्यर्थं नृत्यमानमिवोर्मिभिः॥  
गम्भीरं तिमिमकरोग्रसङ्कुलं तं गर्जन्तं जलचररावरौद्रनादैः॥  
विस्तीर्णं ददृशतुरम्बरप्रकाशं तेऽगाधं निधिमुरुमम्भसामनन्तम्॥ 
इत्येवं झषमकरोर्मिसङ्कुलं तं; गम्भीरं विकसितमम्बरप्रकाशम्॥  
पातालज्वलनशिखाविदीपितं तं; पश्यन्त्यौ द्रुतमभिपेततुस्तदानीम्॥  

इति श्रीमन्महाभारते आदिपर्वणि आस्तीकपर्वणि एकविंशतितमोऽध्यायः॥  
21 ॥  
