---  
title: ०४-०२६ जलवर्षणम्
unicode_script: devanagari
---  

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

स्तुत्या तुष्टेन इन्द्रेण कृतं जलवर्षणम्॥  

## कथा


सौतिरुवाच॥  
एवं स्तुतस्तदा कद्र्वा भगवान् हरिवाहनः॥  
नीलजीमूतसङ्घातैः सर्वमम्बरमावृणोत्॥  
मेघानाज्ञापयामास वर्षध्वममृतं शुभम्॥  
ते मेघा मुमुचुस्तोयं प्रभूतं विद्युदुज्ज्वलाः॥  
परस्परमिवात्यर्थं गर्जन्तः सततं दिवि॥  
संवर्तितमिवाकाशं जलदैः सुमहाद्भुतैः॥  
सृजद्भिरतुलं तोयमजस्रं सुमहारवैः॥  
सम्प्रनृत्तमिवाकाशं धारोर्मिभिरनेकशः॥  
मेघस्तनितनिर्घोषौर्विद्युत्पवनकम्पितैः॥  
तैर्मेघैः सततासारं वर्षद्भिरनिशं तदा॥  
नष्टचन्द्रार्ककिरणमम्बरं समपद्यत॥  
नागानामुत्तमो हर्षस्तथा वर्षति वासवे॥  
आपूर्यत मही चापि सलिलेन समन्ततः॥  
रसातलमनुप्राप्तं शीतलं विमलं जलम्॥  
तदा भूरभवच्छन्ना जलोर्मिभिरनेकशः॥  
रामणीयकमागच्छन्मात्रा सह भुजङ्गमाः॥  

इति श्रीमन्महाभारते आदिपर्वणि पौलोमपर्वणि षड्विंशोऽध्यायः॥  
26 ॥  