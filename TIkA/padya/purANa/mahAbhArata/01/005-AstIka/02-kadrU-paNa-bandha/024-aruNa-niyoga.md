---  
title: ०२४ अरुणनियोगः
unicode_script: devanagari
---  

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

राहुणा कृतोपद्रवस्य सूर्यस्य क्रोधः॥  
ब्रह्माज्ञयाऽरुणस्य सूर्यसारथ्यकरणम्॥  

## कथा


सौतिरुवाच॥  
स श्रुत्वाऽथात्मनो देहं सुपर्णः प्रेक्ष्य च स्वयम्॥  
शरीरप्रतिसंहारमात्मनः सम्प्रचक्रमे॥  

सुपर्ण उवाच॥  
न मे सर्वाणि भूतानि बिभियुर्देहदर्शनात्॥  
भीमरूपात्समुद्विग्नास्तस्मात्तेजस्तु संहरे॥  

सौतिरुवाच॥  
ततः कामगमः पक्षी कामवीर्यो विहङ्गमः॥  
अरुणं चात्मनः पृष्ठमारोप्य स पितुर्गृहात्॥  
मातुरन्तिकमागच्छत्परं तीरं महोदधेः॥  
तत्रारुणश्च निक्षिप्तो पुरोदेशे महाद्युतिः॥  
सूर्यस्तेजोभिरत्युग्रैर्लोकान्दग्धुमना यदा॥  

### सूर्यकोपः
रुरुरुवाच॥  
किमर्थं भगवान् सूर्यो लोकान्दग्धुमनास्तदा॥  
किमस्यापहृतं देवैर् येनमं मन्युराविशत्॥  

प्रमतिरुवाच॥  
चन्द्रार्काभ्यां यदा राहुर् आख्यातो ह्यमृतं पिबन्॥  
वैरानुबन्धं कृतवांश् चन्द्रादित्यौ तदाऽनघ॥  
बाध्यमानं ग्रहेणाथ ह्यादित्यं मन्युराविशत्॥  
सुरार्थाय समुत्पन्नो रोषो राहोस्तु मां प्रति॥  
बह्वनर्थकरं पापमेकोऽहं समवाप्नुयाम्॥  
सहाय एव कार्येषु न च कृच्छ्रेषु दृश्यते॥  
पश्यन्ति ग्रस्यमानं मां सहन्ते वै दिवौकसः॥  
तस्माल्लोकविनाशार्थं ह्यवतिष्ठे न संशयः॥  

एवं कृतमतिः सूर्यो ह्यस्तमभ्यगमद्गिरिम्॥  
तस्माल्लोकविनाशाय सन्तापयत भास्करः॥  

### लोकभीतिः
ततो देवानुपागम्य प्रोचुरेवं महर्षयः॥  
आद्यार्धरात्रसमये सर्वलोकभयावहः॥  
उत्पत्स्यते महान्दाहस्त्रैलोक्यस्य विनाशनः॥  

ततो देवाः सर्षिगणा उपगम्य पितामहम्॥  
अब्रुवन्किमिवेहाद्य महद्दाहकृतं भयम्॥  
न तावद्दृश्यते सूर्यः क्षयोऽयं प्रतिभाति च॥  
उदिते भगवन् भानौ कथमेतद् भविष्यति॥  

### अरुणनियोगः
पितामह उवाच॥  
एष लोकविनाशाय रविरुद्यन्तुमुद्यतः॥  
दृश्यन्नेव हि लोकान्स भस्मराशीकरिष्यति॥  
तस्य प्रतिविधानं च विहितं पूर्वमेव हि॥  
कश्यपस्य सुतो धीमानरुणेत्यभिविश्रुतः॥  
महाकायो महातेजाः स स्थास्यति पुरो रवेः॥  
करिष्यति च सारथ्यं तेजश्चास्य हरिष्यति॥  
लोकानां स्वस्ति चैवं स्यादृषीणां च दिवौकसाम्॥  

प्रमतिरुवाच॥  
ततः पितामहाज्ञातः सर्वं चक्रे तदाऽरुणः॥  
उदितश्चैव सविता ह्यरुणेन समावृतः॥  
एतत्ते सर्वमाख्यातं यत्सूर्यं मन्युराविशत्॥  
अरुणश्च यथैवास्य सारथ्यमकरोत्प्रभुः॥  
भूय एवापरं प्रश्नं शृणु पूर्वमुदाहृतम्॥ 

इति श्रीमन्महाभारते आदिपर्वणि आस्तीकपर्वणि चतुर्विंशोऽध्यायः॥  
24 ॥  
