---  
title: ०४-०१७ अमृतमथनविचारः
unicode_script: devanagari
---  

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

अमृतमथनविषये भगवदाज्ञया देवानां विचारः॥  

## कथा

### उच्चैश्रवोदर्शनम्
 सूत उवाच॥  
एतस्मिन्नेव काले तु भगिन्यौ ते तपोधन॥  
अपश्यतां समायान्तमुच्चैःश्रवसमन्तिकात्॥  
यं तं देवगणाः सर्वे हृष्टरूपा अपूजयन्॥  
मथ्यमानेऽमृते जातमश्वरत्नमनुत्तमम्॥  
महौघबलमश्वानामुत्तमं जवतां वरम्॥  
श्रीमन्तमजरं दिव्यं सर्वलक्षणलक्षितम्॥  

### शौनकप्रार्थना
 शौनक उवाच॥  
कथं तदमृतं देवैर्मथितं क्व च शंस मे॥  
'कारणं चात्र मथने सञ्जातममृतात्परम्॥'  
यत्र जज्ञे महावीर्यः सोऽश्वराजो महाद्युतिः॥  

### मेरुवर्णनम्
 सूत उवाच॥  
ज्वलन्तमचलं मेरुं तेजोराशिमनुत्तमम्॥  
आक्षिपन्तं प्रभां भानोः स्वशृङ्गैः काञ्चनोज्ज्वलैः॥  
काञ्चनाभरणं चित्रं देवगन्धर्वसेवितम्॥  
अप्रमेयमनाधृष्यमधर्मबहुलैर्जनैः॥  
व्यालैराचरितं घोरैर्दिव्यौषधिविदीपितम्॥  
नाकमावृत्य तिष्ठन्तमुच्छ्रयेण महागिरिम्॥  
अगम्यं मनसाप्यन्यैर्नदीवृक्षसमन्वितम्॥  
नानापतगसङ्घैश्च नादितं सुमनोहरैः॥  

### अमृतप्रातौ विचारः
तस्य पृष्ठमुपारुह्य बहुरत्नाचितं शुभम्॥  
अनन्तकल्पमुद्विद्धं सुराः सर्वे महौजसः॥  
ते मन्त्रयितुमारब्धास्तत्रासीना दिवौकसः॥  
अमृतार्थे समागम्य तपोनियमसंस्थिताः॥  
तत्र नारायणो देवो ब्रह्माणमिदमब्रवीत्॥  
चिन्तयत्सु सुरेष्वेवं मन्त्रयत्सु च सर्वशः॥  
देवैरसुरसङ्घैश्च मथ्यतां कलशोदधिः॥  
भविष्यत्यमृतं तत्र मथ्यमाने महोदधौ॥  
सर्वौषधीः समावाप्य सर्वरत्नानि चैव हि॥  
मन्थध्वमुदधिं देवा वेत्स्यध्वममृतं ततः॥  

इति श्रीमन्महाभारते आदिपर्वणि आस्तीकपर्वणि सप्तदशोऽध्यायः॥