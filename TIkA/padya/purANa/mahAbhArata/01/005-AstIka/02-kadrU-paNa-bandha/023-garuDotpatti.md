---
title: ०२३ गरुडोत्पत्तिः
unicode_script: devanagari
---

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

गरुडोत्पत्तिः॥  
देवकृतस्तुत्या गरुडकृतं स्वतेजस्संहरणम्॥  

## कथा

सौतिरुवाच॥  
तं समुद्रमतिक्रम्य कद्रूर्विनतया सह॥  
न्यपतत्तुरगाभ्याशे न चिरादिव शीघ्रगा॥  
ततस्ते तं हयश्रेष्ठं ददृशाते महाजवम्॥  
शशाङ्ककिरणप्रख्यं कालवालमुभे तदा॥  
निशाम्य च बहून्वालान्कृष्णान्पुच्छसमाश्रितान्॥  
विषण्णरूपां विनतां कद्रूर्दास्ये न्ययोजयत्॥  

ततः सा विनता तस्मिन्पणितेन पराजिता॥  
अभवद्दुःखसन्तप्ता दासीभावं समास्थिता॥  
एतस्मिन्नन्तरे चापि गरुडः काल आगते॥  
विना मात्रा महातेजा विदार्याण्डमजायत॥  
महासत्त्वबलोपेतः सर्वा विद्योतयन्दिशः॥  
कामरूपः कामगमः कामवीर्यो विहङ्गमः॥  
अग्निराशिरिवोद्भासन्समिद्धोऽतिभयङ्करः॥  
विद्युद्विस्पष्टपिङ्गाक्षो युगान्ताग्निसमप्रभः॥  
प्रवृद्धः सहसा पक्षी महाकायो नभोगतः॥  
घोरो घोरस्वनो रौद्रो वह्निरौर्व इवापरः॥  
तं दृष्ट्वा शरणं जग्मुर्देवाः सर्वे विभावसुम्॥  
प्रमिपत्याब्रुवंश्चैनमासीनं विश्वरूपिणम्॥  
अग्ने मा त्वं प्रवर्धिष्ठाः कच्चिन्नो न दिधक्षसि॥  
असौ हि राशिः सुमहान्समिद्धस्तव सर्पति॥  

अग्निरुवाच॥  
नैतदेवं यथा यूयं मन्यध्वमसुरार्दनाः॥  
गरुडो बलवानेष मम तुल्यश्च तेजसा॥  
जातः परमतेजस्वी विनतानन्दवर्धनः॥  
तेजोराशिमिमं दृष्ट्वा युष्मान्मोहः समाविशत्॥  
नागक्षयकरश्चै काश्यपेयो महाबलः॥  
देवानां च हिते युक्तस्त्वहितो दैत्यरक्षसाम्॥  
न भीः कार्या कथं चात्र पश्यध्वं सहिता मया॥  

सौतिरुवाच॥  
एवमुक्तास्तदा गत्वा गरुडं वाग्भिरस्तुवन्॥  
ते दूरादभ्युपेत्यैनं देवाः सर्षिगणास्तदा॥  

देवा ऊचुः॥  
त्वमृषिस्त्वं महाभागस्त्वं देवः पतगेश्वरः॥  
त्वं प्रभुस्तपनः सूर्यः परमेष्ठी प्रजापतिः॥  
त्वमिन्द्रस्त्वं हयमुखस्त्वं शर्वस्त्वं जगत्पतिः॥  
त्वं मुखं पद्मजी विप्रस्त्वमग्निः पवनस्तथा॥  
त्वं हि धाता विधाता च त्वं विष्णुः सुरसत्तमः॥  
त्वं महानभिभूः शश्वदमृतं त्वं महद्यशः॥  
त्वं प्रभास्त्वमभिप्रेतं त्वं नस्त्राणमनुत्तमम्॥  
'त्वं गतिः सततं त्वत्तः कथं नः प्राप्नुयाद्भयम्॥  
' बलोर्मिमान्साधुरदीनसत्त्वः समृद्धिमान्दुर्विषहस्त्वमेव॥  
त्वत्तः सृतं सर्वमहीनकीर्ते ह्यनागतं चोपगतं च सर्वम्॥  
त्वमुत्तमः सर्वमिदं चराचरं गभस्तिभिर्भानुरिवावभाससे॥  
समाक्षिपन्भानुमतः प्रभां मुहु\- स्त्वमन्तकः सर्वमिदं ध्रुवाध्रुवम्॥  
दिवाकरः परिकुपितो यथा दहे\- त्प्रजास्तथा दहसि हुताशनप्रभ॥  
भयङ्करः प्रलय इवाग्निरुत्थितो विनाशयन्युगपरिवर्तनान्तकृत्॥  
खगेश्वरं शरणमुपागता वयं महौजसं ज्वलनसमानवर्चसम्॥  
तडित्प्रभं वितिमिरमभ्रगोचरं महाबलं गरुडमुपेत्य खेचरम्॥  
परावरं वरदमजय्यविक्रमं तवौजस सर्वमिदं प्रतापितम्॥  
जगत्प्रभो तप्तसुवर्णवर्चसा त्वं पाहि सर्वांश्च सुरान्महात्मनः॥  
भयान्विता नभसि विमानगामिनो विमानिता विपथगतिं प्रयान्ति ते॥  
ऋषेः सुतस्त्वमसि दयावतः प्रभो महात्मनः खगवर कश्यपस्य ह॥  
स मा क्रुधः कुरु जगतो दयां परां त्वमीश्वरः प्रशममुपैहि पाहि नः॥  
महाशनिस्फुरितसमस्वनेन ते दिशोऽम्बरं त्रिदिवमियं च मेदिनी॥  
चलन्ति नः खग हृदयानि चानिशं निगृह्यतां वपुरिदमग्निसन्निभम्॥  
तव द्युतिं कुपितकृतान्तसन्निभां निशाम्य नश्चलति मनोऽव्यवस्थितम्॥  
प्रसीद नः पतगते प्रयाचतां शिवश्च नो भव भगवन्सुखावहः॥  

सौतिरुवाच॥  
एवं स्तुतः सुपर्णस्तु देवैः सर्षिगणैस्तदा॥  
तेजसः प्रतिसंहारमात्मनः स चकार ह॥ 

इति श्रीमन्महाभारते आदिपर्वणि आस्तीकपर्वणि त्रयोविंशोऽध्यायः॥  
23 ॥  
