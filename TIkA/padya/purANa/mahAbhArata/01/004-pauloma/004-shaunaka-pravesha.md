---  
title: ०४-००४ शौनकप्रवेशः
unicode_script: devanagari
---  

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

## कथा
लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे॥  
पौराणिकः पुराणे कृतश्रमः स तान्कृताञ्जलिरुवाच॥  
"'मयोत्तङ्कस्य चरितमशेषमुक्तं जनमेजयस्य सार्पसत्रे निमित्तान्तरमिदमपि॥' किं भवन्तः श्रोतुमिच्छन्ति॥  
किमहं ब्रुवाणीति॥"

तमृषय ऊचुः॥  
परमं लोमहर्षणे प्रक्ष्यामस्त्वां, वक्ष्यसि च नः शुश्रूषतां कथायोगम्॥ तद्भगवांस्तु तावच्छौनकोऽग्निशरणमध्यास्ते॥  

योऽसौ दिव्याः कथा वेद देवतासुरसङ्कथाः॥  
मनुष्योरगगन्धर्वकथा वेद च सर्वशः॥  
स चाप्यस्मिन्मखे सौते विद्वान्कुलपतिर्द्विजः॥  
दक्षो धृतव्रतो धीमाञ्शास्त्रे चारण्यके गुरुः॥  
सत्यवादी शमपरस्तपस्वी नियतव्रतः॥  
सर्वेषामेव नो मान्यः स तावत्प्रतिपाल्यताम्॥  
तस्मिन्नध्यासति गुरावासनं परमार्चितम्॥  
ततो वक्ष्यसि यत्त्वां स प्रक्ष्यति द्विजसत्तमः॥  

 सूत उवाच॥  
एवमस्तु गुरौ तस्मिन्नुपविष्टे महात्मनि॥  
तेन पृष्टः कथाः पुण्या वक्ष्यामि विविधाश्रयाः॥  

सोऽथ विप्रर्षभः कार्यं कृत्वा सर्वं यथाक्रमम्॥  
देवान्वाग्भिः पितॄनद्भिस्+++(र५)+++ तर्पयित्वाजगाम ह॥  
यत्र ब्रह्मर्षयः सिद्धास्त आसीना यतव्रताः॥  
यज्ञायतनमाश्रित्य सूतपुत्रपुरःसराः॥  
ऋत्विक्ष्वथ सदस्येषु स वै गृहपतिस्ततः॥  
उपविष्टेषूपविष्टः शौनकोऽथाब्रवीदिदम्॥  
