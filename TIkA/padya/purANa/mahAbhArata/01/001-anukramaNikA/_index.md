---
title: +००१ अनुक्रमणिका  
unicode_script: devanagari  
  
practice_weight: 0  
---

## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n13), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।
  
आदौ मङ्गलाचरणम्॥ 1 ॥  
नैमिशारण्ये दीर्घसत्रे शौनकादीन्प्रति सौतेरागमनम्॥ 2 ॥  
तत्र शौनकादिभिः सौतिं प्रति भारतकथनचोदना॥ 3 ॥  
सौतिना श्रीमन्नारायणनमस्कारपूर्वकं व्यासस्य भारतनिर्माणकथनम्॥ 4 ॥  
पर्वानुक्रमणिका॥ 5 ॥

## मङ्गलाचरणम्।।  
  
॥ श्रीवेदव्यासाय नमः॥ 1-1-0x (0)   
नारायणं नमस्कृत्य नरं चैव नरोत्तमम्।  
देवीं सरस्वतीं चैव(व्यासं) ततो जयमुदीरयेत् ॥ 1-1-1 (1)   
नारायणं सुरगुरुं जगदेकनाथं  
भक्तप्रियं सकललोकनमस्कृतं च।   
त्रैगुण्यवर्जितमजं विभुमाद्यमीशं  
वन्दे भवघ्नममरासुरसिद्धवन्द्यम्॥ 1-1-2 (2)   
नमो धर्माय महते नमः कृष्णाय वेधसे।  
ब्राह्मणेभ्यो नमस्कृत्य धर्मान्वक्ष्यामि शाश्वतान्॥ 1-1-3 (3)   
ॐ नमो भगवते वासुदेवाय।  
ॐ नमः पितामहाय। ॐ नमः प्रजापतिभ्यः।   
ॐ नमः कृष्णद्वैपायनाय।  
ॐ नमः सर्वविघ्नविनायकेभ्यः॥ 1-1-4 (4)   

## सौतेरागमनम्
रोमहर्षणपुत्र उग्रश्रवाः सौतिः पौराणिको  
नैमिशारण्ये शौनकस्य कुलपतेर्द्वादशवार्षिके सत्रे 1-1-5 (5)   
सुखासीनान् अभ्यगच्छद् ब्रह्मर्षीन् संशितव्रतान्।  
विनयावनतो भूत्वा कदाचित् सूतनन्दनः॥ 1-1-6 (6)   
तमाश्रममनुप्राप्य नैमिशारण्यवासिनः।  
उवाच तानृषीन् सर्वान् "धन्यो वो ऽस्म्यद्यदर्शनात् 1-1-7 (7)   
वेद वैयासिकीः सर्वाः कथा धर्मार्थसंहिताः।  
वक्ष्यामि वो द्विजश्रेष्ठाः शृण्वन्त्वद्य तपोधनाः" 1-1-8 (8)   

तस्य तद्वचनं श्रुत्वा नैमिशारण्यवासिनः।  
चित्रा श्रोतुं कथास्तत्र परिवव्रुस् तपस्विनः॥ 1-1-9 (9)   
अभिवाद्य मुनींस् तांस् तु सर्वानेव कुताञ्जलिः।  
अपृच्छत्स तपोवृद्धिं सद्भिश्चैवाभिपूजितः॥ 1-1-10 (10)   
अथ तेषूपविष्टेषु सर्वेष्वेव तपस्विषु।  
निर्दिष्टमासनं भेजे विनयाद् रौमहर्षणिः॥ 1-1-11 (11)   
सुखासीनं ततस्तं तु विश्रान्तमुपलक्ष्य च।  
अथापृच्छदृषिस् तत्र कश्चित् प्रस्तावयन् कथाः॥ 1-1-12 (12)   

"कुत आगम्यते सौते क्वचायं विहृतस्त्वया।  
कालः कमलपत्राक्ष शंसैतत्पृच्छतो मम॥" 1-1-13 (13)   

एवं पृष्टोऽब्रवीत्सम्यग्यथावद्रौमहर्षणिः।  
वाक्यं वचनसम्पन्नस्तेषां च चरिताश्रयम्॥ 1-1-14 (14)   
तस्मिन्सदसि विस्तीर्णे मुनीनां भावितात्मनाम्। 1-1-15 (15)  
  
सौतिरुवाच।  
जनमेजयस्य राजर्षेः सर्पसत्रे महात्मनः॥ 1-1-15x (1)   
समीपे पार्थिवेन्द्रस्य सम्यक्पारिक्षितस्य च।  
कृष्णद्वैपायनप्रोक्ताः सुपुण्या विविधाः कथाः 1-1-16 (16)   
कथिताश्चापि विधिवद्या वैशम्पायनेन वै।  
श्रुत्वाऽहं ता विचित्रार्था महाभारतसंश्रिताः॥ 1-1-17 (17)   

बहूनि सम्परिक्रम्य तीर्थान्यायतनानि च।  
समन्तपञ्चकं नाम पुण्यं द्विजनिषेवितम्॥ 1-1-18 (18)   
गतवानस्मि तं देशं युद्धं यत्राभवत्पुरा।  
कुरूणां पाण्डवानां च सर्वेषां चहीक्षिताम्॥ 1-1-19 (19)   

दिदृक्षुरागतस्तस्मात् समीपं भावतामिह।  
आयुष्मन्तः सर्व एव ब्रह्मभूता हि मे मताः॥  
अस्मिन्यज्ञे महाभागाः सूर्यपावकवर्चसः॥ 1-1-20 (20)   
कृताभिषेकाः शुचयः कृतजप्या हुताग्नयः।  
भवन्त आसते स्वस्था ब्रवीमि किमहं द्विजाः 1-1-21 (21)   
पुराणसंहिताः पुण्याः कथा धर्मार्थसंश्रिताः।  
इतिवृत्तं नरेन्द्राणामृषीणां च महात्मनाम्॥ 1-1-22 (22)   

## ऋषिप्रार्थना
ऋषय ऊचुः। 1-1-23x (2)   

द्वैपायनेन यत्प्रोक्तं पुराणं परमर्षिणा।  
सुरैर् ब्रह्मर्षिभिश् चैव श्रुत्वा यदभिपूजितम्॥ 1-1-23 (23)   
तस्याख्यानवरिष्ठस्य विचित्रपदपर्वणः।  
सूक्ष्मार्थन्याययुक्तस्य वेदार्थैर्भूषितस्य च॥ 1-1-24 (24)   
भारतस्येतिहासस्य पुण्यां ग्रन्थार्थसंयुताम्।  
संस्कारोपगतां ब्राह्मीं नानाशास्त्रोपबृंहिताम्॥ 1-1-25 (25)   
जनमेजयस्य यां राज्ञो वैशम्पायन उक्तवान्।  
यथावत्स ऋषिः पृष्टः सत्रे द्वैपायनाज्ञया॥ 1-1-26 (26)   
वेदैश्चतुर्भिः सयुक्तां व्यासस्याद्भुतकर्मणः।  
संहितां श्रोतुमिच्छामः पुण्यां पापभयापहाम्॥ 1-1-27 (27)   

सौतिरुवाच। 1-1-28x (3)
   
## मङ्गलाचरणम्

आद्यं पुरुषमीशानं पुरुहूतं पुरुष्टुतम्।  
ऋतमेकाक्षरं ब्रह्म व्यक्ताव्यक्तं सनातनम्॥ 1-1-28 (28)   
असच्च सच्चैव च यद् विश्वं सदसतः परम्  
परावराणां स्रष्टारं पुराणं परमव्ययम्॥ 1-1-29 (29)   
मङ्गल्यं मङ्गलं विष्णुं वरेण्यमनघं शुचिम्।  
नमस्कृत्य हृषीकेशं चराचरगुरुं हरिम्॥ 1-1-30 (30)   

महर्षेः पूजितस्येह सर्वलोकैर् महात्मनः।  
प्रवक्ष्यामि मतं पुण्यं व्यासस्याद्भुतकर्मणः॥ 1-1-31 (31)   
नमो भगवते तस्मै व्यासायामिततेजसे।  
यस्य प्रसादाद्वक्ष्यामि नारायणकथामिमाम्॥ 1-1-32 (32)   

## कथास्तुतिः
सर्वाश्रमाभिगमनं सर्वतीर्थावगाहनम्।  
न तथा फलदं सूते नारायणकथा यथा॥ 1-1-33 (33)   
नास्ति नारायणसमं न भूतं न भविष्यति।  
एतेन सत्यवाक्येन सर्वार्थान्साधयाम्यहम्॥ 1-1-34 (34)   

आचख्युः कवयः केचित् सम्प्रत्याचक्षते परे।  
आख्यास्यन्ति तथैवान्य इतिहासमिमं भुवि॥ 1-1-35 (35)   
इदं तु त्रिषु लोकेषु महज्ज्ञानं प्रतिष्ठितम्।  
विस्तरैश्च समासैश्च धार्यते यद् द्विजातिभिः॥ 1-1-36 (36)   
अलङ्कृतं शुभैः शब्दैः समयैर् दिव्यमानुषैः।  
छन्दोवृत्तैश्च विविधैरन्वितं विदुषां प्रियम्॥ 1-1-37 (37)   

## कविस्तुतिः
तपसा ब्रह्मचर्येण व्यस्य वेदं सनातनम्।  
इतिहासमिमं चक्रे पुण्यं सत्यवतीसुतः॥ 1-1-38 (38)   
पुण्ये हिमवतः पादे मेध्ये गिरिगुहालये।  
विशोध्य देहं धर्मात्मा दर्भसंस्तरमाश्रितः॥ 1-1-39 (39)   
शुचिः सनियमो व्यासः शान्तात्मा तपसि स्थितः  
भारतस्येतिहासस्य धर्मेणान्वीक्ष्य तां गतिम्॥ 1-1-40 (40)   
प्रविश्य योगं ज्ञानेन सोऽपश्यत्सर्वमन्ततः॥ 1-1-41 (41)   

<div class="js_include" url="sRShTikathA.md"  newLevelForH1="2" includeTitle="true"> </div>  



## अनुक्रमणिकापर्वपरिचयः
इह सर्वम् अनुक्रान्तम् उक्तं ग्रन्थस्य लक्षणम्।  
सङ्क्षेपेणेतिहासस्य ततो वक्ष्यति विस्तरम्॥ 1-1-64 (64)   
विस्तीर्यैतन् महज्ज्ञानम् ऋषिः सङ्क्षिप्य चाब्रवीत्।  

इष्टं हि विदुषां लोके समासव्यासधारणम्॥ 1-1-65 (65)   
मन्वादि भारतं केचिदास्तीकादि तथाऽपरे।  
तथोपरिचराद्यन्ये विप्राः सम्यगधीयिरे॥ 1-1-66 (66)   
विविधं संहिताज्ञानं दीपयन्ति मनीषिणः।  
व्याख्यातुं कुशलाः केचिद् ग्रन्थान् धारयितुं परे॥ 1-1-67 (67)   

### व्यासरचना
तपसा ब्रह्मचर्येण व्यस्य वेदं सनातनम्।  
इतिहासमिमं चक्रे पुण्यं सत्यवतीत्सुतः॥ 1-1-68 (68)   
पराशरात्मजो विद्वान् ब्रह्मर्षिः संशितव्रतः।  

मातुर् नियोगाद् धर्मात्मा गाङ्गेयस्य च धीमतः॥ 1-1-69 (69)   
क्षेत्रे विचित्रवीर्यस्य कृष्णद्वैपायनः पुरा।  
त्रीनग्नीनिव कौरव्याञ्जनयामास वीर्यवान्॥ 1-1-70 (70)   
उत्पाद्य धृतराष्ट्रं च पाण्डुं विदुरमेव च।  
जगाम तपसे धीमान् पुनरेवाश्रमं प्रति॥ 1-1-71 (71)   
तेषु जातेषु वृद्धेषु गतेषु परमां गतिम्।  
अब्रवीद् भारतं लोके मानुषेऽस्मिन्महानृषिः॥ 1-1-72 (72)   

## कथनकथा
जनमेजयेन पृष्टः सन् ब्राह्मणैश्च सहस्रशः।  
शशास शिष्यमासीनं वैशम्पायनमन्तिके॥ 1-1-73 (73)   
स सदस्यैः सहासीनं श्रावयामास भारतम्।  
कर्मान्तरेषु यज्ञस्य चोद्यमानः पुनः पुनः॥ 1-1-74 (74)   

विस्तारं कुरुवंशस्य गान्धार्या धर्मशीलताम्।  
क्षत्तुः प्रज्ञां धृतिं कुन्त्याः सम्यग् द्वैपायनोब्रवीत्॥ +++(५)+++ 1-1-75 (75)   
वासुदेवस्य माहात्म्यं पाण्डवानां च सत्यताम्।  
दुर्वृत्तं धार्तराष्ट्राणामुक्तवान्भगवानृषिः॥ 1-1-76 (76)   

### अनुक्रमणिकासृष्टिः
इदं शतसहस्रं तु श्लोकानां पुण्यकर्मणाम्।  
उपाख्यानैः सह ज्ञेयं श्राव्यं भारतमुत्तमम्॥ 1-1-77 (77)   
चतुर्विंशतिसाहस्रीं चक्रे भारतसंहिताम्।  
उपाख्यानैर्विना तावद्भारतं प्रोच्यते बुधैः॥ 1-1-78 (78)   

ततोऽध्यर्धशतं भूयः सङ्क्षेपं कृतवानृषिः।  
अनुक्रमणिकाध्यायं वृत्तान्तं सर्वपर्वणाम्॥ 1-1-79 (79)   

## अनुक्रमणिकाकथनम्
### ब्रह्मागतिः
तस्याख्यानवरिष्ठस्य कृत्वा द्वैपायनः प्रभुः।  
कथमध्यापयानीह शिष्यानित्यन्वचिन्तयत्॥ 1-1-80 (80)   
तस्य तच्चिन्तितं ज्ञात्वा ऋषेर्द्वैपायनस्य च।  
तत्राजगाम भगवान्ब्रह्मा लोकगुरुः स्वयम्॥ 1-1-81 (81)   
प्रीत्यर्थं तस्य चैवर्षेर्लोकानां हितकाम्यया।  
तं दृष्ट्वा विस्मितो भूत्वा प्राञ्जलिः प्रणतः स्थितः॥ 1-1-82 (82)   
आसनं कल्पयामास सर्वैर्मुनिगणैर्वृतः॥ 1-1-83 (83)   
हिरण्यगर्भमासीनं तस्मिंस्तु परमासने।  
परिवृत्यासनभ्याशे वासवेयः+++(=व्यासः)+++ स्थितोऽभवत्॥ 1-1-84 (84)   
अनुज्ञातोऽथ कृष्णस्तु ब्रह्मणा परमेष्ठिना।  
निषसादासनाभ्याशे प्रीयमाणः शुचिस्मितः॥ 1-1-85 (85)   
उवाच स महातेजा ब्रह्माणं परमेष्ठिनम्।  

### काव्यप्रशंसा
कृतं मयेदं भगवन् काव्यं परमपूजितम्॥ 1-1-86 (86)   
ब्रह्मन्वेदरहस्यं च यच्चान्यत् **स्थापितं मया**।  
साङ्गोपनिषदां चैव वेदानां विस्तरक्रिया॥ 1-1-87 (87)   
इतिहासपुराणानामुन्मेषं निमिषं च यत्।  
भूतं भव्यं भविष्यच्च त्रिविधं कालसञ्ज्ञितम्॥ 1-1-88 (88)   
जरामृत्युभयव्याधिभावाभावविनिश्चयः।  
विविधस्य च धर्मस्य ह्याश्रमाणां च लक्षणम्॥ 1-1-89 (89)   
चातुर्वर्ण्यविधानं च पुराणानां च कृत्स्नशः।  
तपसो ब्रह्मचर्यस्य पृथिव्याश्चन्द्रसूर्ययोः॥ 1-1-90 (90)   
ग्रहनक्षत्रताराणां प्रमाणं च युगैः सह।  
ऋचो यजूंषि सामानि वेदाध्यात्मं तथैव च॥ 1-1-91 (91)   
न्यायशिक्षा चिकित्सा च दानं पाशुपतं तथा।  
इति नैकाश्रयं जन्म दिव्यमानुषसञ्ज्ञितम्॥ 1-1-92 (92)   
तीर्थानां चैव पुण्यानां देशानां चैव कीर्तनम्।  
नदीनां पर्वतानां च वनानां सागरस्य च॥ 1-1-93 (93)   
पुराणां चैव दिव्यानां कल्पानां, युद्धकौशलम् +++(प्रतिपादितम्)+++।  
वाक्यजातिविशेषाश्च लोकयात्राक्रमश्च यः॥ 1-1-94 (94)   
यच्चापि सर्वगं वस्तु तच्चैव **प्रतिपादितम्**।  
परं न लेखकः कश्चिदेतस्य भुवि विद्यते॥ 1-1-95 (95)   

ब्रह्मोवाच। 1-1-96x (4)   
तपोविशिष्टादपि वै वसिष्ठान् मुनिपुङ्गवात्।  
मन्ये श्रेष्ठतमं त्वां वै रहस्यज्ञानवेदनात्॥ 1-1-96 (96)   
जन्मप्रभृति सत्यां ते वेद्मि गां+++(=वाचं)+++ ब्रह्मवादिनीम्।  
त्वयाच काव्यमित्युक्तं तस्मात् काव्यं भविष्यति॥ 1-1-97 (97)   
अस्य काव्यस्य कवयो न समर्था विशेषणे।  
विशेषणे गृहस्थस्य शेषास्त्रय इवाश्रमाः॥ +++(४)+++1-1-98 (98)   
जडान्धबधिरोन्मत्तं तमोभूतं जगद्भवेत्।  
यदि ज्ञानहुताशेन त्वया नोज्ज्वलियतम् भवेत्॥ 1-1-99 (99)   
तमसान्धस्य लोकस्य वेष्टितस्य स्वकर्मभिः।  
ज्ञानाञ्जनशलाकाभिर् बुद्धिनेत्रोत्सवः+++(४)+++ कृतः॥ 1-1-100 (100)   
धर्मार्थकाममोक्षार्थैः समासव्यासकीर्तनैः।  
त्वया भारतसूर्येण नृणां विनिहतं तमः॥ 1-1-101 (101)   
पुराणपूर्णचन्द्रेण श्रुतिज्योत्स्नाप्रकाशिना।  
नृणां कुमुदसौम्यानां कृतं बुद्धिप्रसादनम्॥ +++(५)+++1-1-102 (102)   
इतिहासप्रदीपेन मोहावरणघातिना।  
लोकगर्भगृहं कृत्स्नं यथावत्सम्प्रकाशितम्॥  +++(५)+++1-1-103 (103)   

सङ्ग्रहाध्यायबीजो वै पौलोमास्तीकमूलवान्।  
सम्भवस्कन्धविस्तारः सभापर्व-विटङ्क+++(=नीड)+++वान्॥ 1-1-104 (104)   
आरण्यपर्वरूपाढ्यो विराटोद्योगसारवान्।  
भीष्मपर्वमहाशाखो द्रोणपर्वपलाशवान्॥ 1-1-105 (105)   
कर्णपर्वसितैः पुष्पैः शल्यपर्वसुगन्धिभिः।  
स्त्रीपर्वैषीकविश्रामः शान्तिपर्वमहाफलः॥ 1-1-106 (106)   
अश्वमेधामृतरसस् त्वाश्रमस्थानसंश्रयः।  
मौसलश्रुतिसङ्क्षेपः शिष्टद्विजनिषेवितः॥ 1-1-107 (107)   

सर्वेषां कविमुख्यानामुपजीव्यो भविष्यति।  
पर्जन्यइव भूतानामक्षयो भारतद्रुमः॥ 1-1-108 (108)   

## गणेशनियोगः
काव्यस्य लेखनार्थाय गणेशः स्मर्यतां मुने। 1-1-109 (109)   

सौतिरुवाच। 1-1-110x (5)   

एवमाभाष्य तं ब्रह्मा जगाम स्वं निवेशनम्।  
भगवान्स जगत्स्रष्टा +++(+)+++ऋषिदेवगणैः सह॥ 1-1-110 (110)   
ततः सस्मार हेरम्बं+++(=हे शिवे र/लम्बतीति)+++ व्यासः सत्यवतीसुतः॥ 1-1-111 (111)   
स्मृतमात्रो गणेशानो भक्तचिन्तितपूरकः।  
तत्राजगाम विघ्नेशो वेदव्यासो यतः स्थितः॥ 1-1-112 (112)   

पूजितश्चोपविष्टश्च व्यासेनोक्तस्तदा"ऽनघ।  
लेखको भारतस्यास्य भव त्वं गणनायक॥  
मयैव प्रोच्यमानस्य मनसा कल्पितस्य च॥" 1-1-113 (113)   

श्रुत्वैतत्प्राह विघ्नेशो "यदि मे लेखनी क्षणम्।  
लिखतो नावतिष्ठेत तदा स्यां लेखको ह्यहम्॥" 1-1-114 (114)   

व्यासोऽप्युवाच तं देवम् "अबुद्ध्वा मा लिख क्वचित्।"  
"ओमि"त्युक्त्वा गणेशोपि बभूव किल लेखकः॥ 1-1-115 (115)   

### ग्रन्थग्रन्थयः
ग्रन्थग्रन्थिं तदा चक्रे मुनिर्गूढं कुतूहलात्।  
यस्मिन्प्रतिज्ञया प्राह मुनिर्द्वैपायनस्त्विदम्॥ 1-1-116 (116)   
अष्टौ श्लोकसहस्राणि अष्टौ श्लोकशतानि च।  
अहं वेद्मि शुको वेत्ति सञ्जयो वेत्ति वा न वा॥ 1-1-117 (117)   
तच्छ्लोककूटमद्यापि ग्रथितं सुदृढं मुने।  
भेत्तुं न शक्यतेऽर्थस्य गूढत्वात्प्रश्रितस्य च॥ 1-1-118 (118)   
सर्वज्ञोपि गणेशो यत् क्षणमास्ते विचारयन्।  
तावच्चकार व्यासोपि श्लोकानन्यान्बहूनपि॥ 1-1-119 (119)   
तस्य वृक्षस्य वक्ष्यामि शाखापुष्पफलोदयम्।  
स्वादुमेध्यरसोपेतमच्छेद्यममरैरपि॥ 1-1-120 (120)   

## नानारूपाणि
अनुक्रमणिकाध्यायं वृत्तान्तं सर्वपर्वणाम्।  
इदं द्वैपायनः पूर्वं पुत्रमध्यापयच्छुकम्॥ 1-1-121 (121)   
ततोऽन्येभ्योऽनुरूपेभ्यः शिष्येभ्यः प्रददौ प्रभुः  
षष्टिं शतसहस्राणि चकारान्यां स संहिताम्।   
त्रिंशच्छतसहस्रं च देवलोके प्रतिष्ठितम्॥ 1-1-122 (122)   
पित्र्ये पञ्चदश प्रोक्तं रक्षोयक्षे चतुर्दश।  
एकं शतसहस्रं तु मानुषेषु प्रतिष्ठितम्॥ 1-1-123 (123)   

## श्रावणकथा
नारदोऽश्रावयद्देवान् असितो देवलः पितॄन्।  
गन्धर्वयक्षरक्षांसि श्रावयामास वै शुकः॥ 1-1-124 (124)   
वैशम्पायनविप्रर्षिः श्रावयामास पार्थिवम्।  
पारिक्षितं महात्मानं नाम्ना तु जनमेजयम्॥ 1-1-125 (125)   
अस्मिंस्तु मानुषे लोके वैशम्पायन उक्तवान्।  
शिष्यो व्यासस्य धर्मात्मा सर्ववेदविदां वरः॥ 1-1-126 (126)   
एकं शतसहस्रं तु मयोक्तं वै निबोधत॥ 1-1-127 (127)   

## कथासारः
दुर्योधनो मन्युमयो महाद्रुमः  
कर्णः स्कन्धः शकुनिस् तस्य शाखाः।   
दुश्शासनः पुष्पफले समृद्धे  
मूलं राजा धृतराष्ट्रो ऽमनीषि। 1-1-128 (128)   

युधिष्ठिरो धर्ममयो महाद्रुमः  
स्कन्धोऽर्जुनो भीमसेनोऽस्य शाखाः।   
माद्रीसुतौ पुष्पफले समृद्धे  
मूलं कृष्णो ब्रह्म च ब्राह्मणाश्च॥ 1-1-129 (129)   

### पण्डवोत्पत्तिः
पाण्डुर्जित्वा बहून् देशान् युधा विक्रमणेन च।  
अरण्ये मृगयाशीलो न्यवसत् सजनस्तथा॥ 1-1-130 (130)   
मृग-व्यवाय+++(=आच्छादन)+++निधनात् कृच्छ्रां प्राप स आपदम्।  
जन्मप्रभृति पार्थानां तत्राचारविधिक्रमः॥ 1-1-131 (131)   
मात्रोरभ्युपपत्तिश्च धर्मोपनिषदं+++(मन्त्रविशेषं)+++ प्रति +++(इति च र्पाप)+++।  
धर्मस्य वायोः शक्रस्य देवयोश् च तथाश्विनोः ॥ 1-1-132 (132)   
ततो धर्मोपनिषदं +++(मन्त्रविशेषं [प्रयुञ्जाना])+++ भूत्वा भर्तुः प्रिया पृथा।  
धर्मानिलेन्द्रांस्ताभिः सा ऽऽजुहाव सुतवाञ्छया॥ 1-1-133 (133)   
तद्दत्तोपनिषन् माद्री चाश्विनावाजुहाव च।  
जाताः पार्थास्ततः सर्वे कुन्त्या माद्र्याश्च मन्त्रतः।   
तापसैः सह संवृद्धा मातृभ्यां परिरक्षिताः॥ 1-1-134 (134)   
मेध्यारण्येषु पुण्येषु महतामाश्रमेषु च।  
तेषु जातेषु सर्वेषु पाण्डवेषु महात्मसु॥ 1-1-135 (135)   
माद्र्या तु सह सङ्गम्य ऋषिशापप्रभावतः।  
मृतः पाण्डुर्महापुण्ये शतशृङ्गे महागिरौ॥ 1-1-136 (136)   

## कौरवप्रतिक्रिया
ऋषिभिश्च समानीता धार्तराष्ट्रान्प्रति स्वयम्।  
शिशवश् चाभिरूपाश्च जटिला ब्रह्मचारिणः॥ 1-1-137 (137)   
"पुत्राश्च भ्रातरश्चेमे शिष्याश्च सुहृदश्च वः।  
पाण्डवा एत" इत्युक्त्वा मुनयोऽन्तर्हितास्ततः॥ 1-1-138 (138)   

तांस् तैर् निवेदितान् दृष्ट्वा पाण्डवान् कौरवास्तदा।  
शिष्टाश्च वर्णाः पौरा ये ते हर्षाच् चुक्रुशुर् भृशम्॥ 1-1-139 (139)   
"आहुः केचिन्न तस्यैते तस्यैत" इति चापरे।  
"यदा चिरमृतः पाण्डुः कथं तस्ये"ति चापरे॥ 1-1-140 (140)   
"स्वागतं सर्वथा दिष्ट्या पाण्डोः पश्याम सन्ततिम्। "  
उच्यतां स्वागतमिति वाचोऽश्रूयन्त सर्वशः॥ 1-1-141 (141)   
तस्मिन्नुपरते शब्दे दिशः सर्वा निनादयन्।  
अन्तर्हितानां भूतानां निःस्वनस्तुमुलोऽभवत्॥ 1-1-142 (142)   
पुष्पवृष्टिः शुभा गन्धाः शङ्खदुन्दुभिनिःस्वनाः।  
आसन्प्रवेशे पार्थानां तदद्भुतमिवाभवत्॥ 1-1-143 (143)   
तत्प्रीत्या चैव सर्वेषां पौराणां हर्षसम्भवः।  
शब्द आसीन्महांस्तत्र दिवस्पृक्कीर्तिवर्धनः॥ 1-1-144 (144)   

तेऽधीत्य निखिलान्वेदाञ्शास्त्राणि विविधानि च।  
न्यवसन् पाण्डवास्तत्र पूजिता अकुतोभयाः॥ 1-1-145 (145)   
युधिष्ठिरस्य शौचेन प्रीताः प्रकृतयोऽभवन्।  
धृत्या च भीमसेनस्य विक्रमेणार्जुनस्य च॥ 1-1-146 (146)   
गुरुशुश्रूषया कुन्त्या यमयोर्विनयेन च।  
तुतोष लोकः सकलस् तेषां शौर्यगुणेन च॥ 1-1-147 (147)   

समवाये ततो राज्ञां कन्यां भर्तृस्वयंवराम्।  
प्राप्तवानर्जुनः कृष्णां कृत्वा कर्म सुदुष्करम्॥ 1-1-148 (148)   
ततः प्रभृति लोकेऽस्मिन् पूज्यः सर्वधनुष्मताम्।  
आदित्य इव दुष्प्रेक्ष्यः समरेष्वपि चाभवत्॥ 1-1-149 (149)   

## राजसूयः
स सर्वान्पार्थिवाञ्जित्वा सर्वांश्च महतो गणान्।  
आजहारार्जुनो राज्ञो राजसूयं महाक्रतुम्॥ 1-1-150 (150)   
अन्नवान्दक्षिणावांश्च सर्वैः समुदितो गुणैः।  
युधिष्ठिरेण सम्प्राप्तो राजसूयो महाक्रतुः॥ 1-1-151 (151)   
सुनयाद्वासुदेवस्य भीमार्जुनबलेन च।  
घातयित्वा जरासन्धं चैद्यं+++(=शिशुपालं)+++ च बलगर्वितम्॥ 1-1-152 (152)   

## ईर्ष्या
दुर्योधनं समागच्छन्नर्हणानि ततस्ततः।  
मणिकाञ्चनरत्नानि गोहस्त्यश्वधनानि च॥ 1-1-153 (153)   
विचित्राणि च वासांसि प्रावारा+++(=उत्तरीया)+++वरणानि च।  
कम्बलाजिनरत्नानि राङ्कवा+++(=हरिणविशेषोत्पन्ना)+++स्तरणानि च॥ 1-1-154 (154)   
समृद्धां तां तथा दृष्ट्वा पाण्डवानां तदा श्रियम्।  

ईर्ष्यासमुत्थः सुमहांस् तस्य मन्युरजायत॥ 1-1-155 (155)   
विमानप्रतिमां तत्र मयेन सुकृतां सभाम्।  
पाण्डवानामुपहृतां स दृष्ट्वा पर्यतप्यत॥ 1-1-156 (156)   
तत्रावहसितश् चासीत् प्रस्कन्दन्न् इव सम्भ्रमात्।  
प्रत्यक्षं वासुदेवस्य भीमेनानभिजातवत्॥ 1-1-157 (157)   

## द्यूतप्रस्तावः
स भोगान्विविधान्भुञ्जन् रत्नानि विविधानि च।  
कथितो धृतराष्ट्रस्य विवर्णो हरिणः कृशः॥ 1-1-158 (158)   
अन्वजानात् ततो द्यूतं धृतराष्ट्रः सुतप्रियः।  
तच्छ्रुत्वा वासुदेवस्य कोपः समभवन्महान्॥ 1-1-159 (159)   
नातिप्रीतमनाश्चासीद् विवादांश् चान्वमोदत।  
द्यूतादीननयान् घोरान् विविधांश् चाप्युपैक्षत॥ 1-1-160 (160)   
निरस्य विदुरं भीष्मं द्रोणं शारद्वतं कृपम्।  

विग्रहे तुमुले तस्मिन् दहन्+++(?)+++ क्षत्रं परस्परम्॥ 1-1-161 (161)   
जयत्सु पाण्डुपुत्रेषु श्रुत्वा सुमहदप्रियम्।  
दुर्योधनमतं ज्ञात्वा कर्णस्य शकुनेस्तथा॥ 1-1-162 (162)   
धृतराष्ट्रश्चिरं ध्यात्वा सञ्जयं वाक्यमब्रवीत्।  

<div class="js_include" url="dhRtarAShTra-vilApa.md"  newLevelForH1="2" includeTitle="true"> </div>  



## फलस्तुतिः
लोकानां च हितार्थाय कारुण्यान्मुनिसत्तमः।  
अत्रोपनिषदं पुण्यां कृष्णद्वैपायनोऽब्रवीत्॥ 1-1-279 (278)   
विद्वद्भिः कथ्यते लोके पुराणे कविसत्तमैः।  
भारताध्ययनं पुण्यमपि पादमधीयतः।   
श्रद्दधानस्य पूयन्ते सर्वपापान्यशेषतः॥ 1-1-280 (279)   
देवा देवर्षयो ह्यत्र तथा ब्रह्मर्षयोऽमलाः।  
कीर्त्यन्ते शुभकर्माणस्तथा यक्षा महोरगाः॥ 1-1-281 (280)   

भगवान्वासुदेवश्च कीर्त्यतेऽत्र सनातनः।  
स हि सत्यमृतं चैव पवित्रं पुण्यमेव च॥ 1-1-282 (281)   
शाश्वतं ब्रह्म परमं ध्रुवं ज्योतिः सनातनम्।  
यस्य दिव्यानि कर्माणि कथयन्ति मनीषिणः॥ 1-1-283 (282)   
असत्सत्सदसच्चैव यस्माद्विश्वं प्रवर्तते।  
सन्ततिश्च प्रवृत्तिश्च जन्ममृत्युपुनर्भवाः॥ 1-1-284 (283)   
अध्यात्मं श्रूयते यत्र पञ्चभूतगुणात्मकम्।  
अव्यक्तादि परं यच्च स एव परिगीयते॥ 1-1-285 (284)   
यं ध्यायन्ति सदा मुक्ता ध्यानयोगबलान्विताः।  
प्रतिबिम्बमिवादर्शे पश्यन्त्यात्मन्यवस्थितम्॥ 1-1-286 (285)   

श्रद्दधानः सदा युक्तः सदा धर्मपरायणः।  
आसेवन्निममध्यायं नरः पापात्प्रमुच्यते॥ 1-1-287 (286)   
अनुक्रमणिकाध्यायं भारतस्येममादितः।  
आस्तिकः सततं शृण्वन् न कृच्छ्रेष्ववसीदति॥ 1-1-288 (287)   
उभे सन्ध्ये जपन्किञ्चित्सद्यो मुच्येत किल्बिषात्।  
अनुक्रमण्या यावत् स्याद् अह्नारात्र्या च सञ्चितम्॥ 1-1-289 (288)   

भारतस्य वपुर्ह्येतत्सत्यं चामृतमेव च।  
नवनीतं यथा दध्नो द्विपदां ब्राह्मणो यथा॥ 1-1-290 (289)   
आरण्यकं च वेदेभ्य ओषधिभ्योऽमृतं यथा।  
ह्रदानामुदधिः श्रेष्ठो गौर् वरिष्ठा चतुष्पदाम्॥+++(५)+++ 1-1-291 (290)   
यथैतानीतिहासानां तथा भारतमुच्यते।  

यश्चैनं श्रावयेच्छ्राद्धे ब्राह्मणान्पादमन्ततः॥ 1-1-292 (291)   
अक्षय्यमन्नपानं वै पितॄंस्तस्योपतिष्ठते।  

इतिहासपुराणाभ्यां वेदं समुपबृंहयेत्॥ 1-1-293 (292)   
बिभेत्यल्पश्रुताद्वेदो मामयं प्रतरिष्यति। +++(५)+++  
कार्ष्णं वेदमिमं विद्वाञ्श्रावयित्वार्थमश्नुते॥ 1-1-294 (293)   
भ्रूणहत्यादिकं चापि पापं जह्यादसंशयम्।  
य इमं शुचिरध्यायं पठेत्पर्वणि पर्वणि॥ 1-1-295 (294)   
अधीतं भारतं तेन कृत्स्नं स्यादिति मे मतिः।  
यश्चैनं शृणुयान्नित्यमार्षं श्रद्धासमन्वितः॥ 1-1-296 (295)   
स दीर्घमायुः कीर्तिं च स्वर्गतिं चाप्नुयान्नरः।  

एकतश्चतुरो वेदा भारतं चैतदेकतः॥ 1-1-297 (296)   
पुरा किल सुरैः सर्वैः समेत्य तुलया धृतम्। +++(र५)+++  
चतुर्भ्यः सरहस्येभ्यो वेदेभ्यो ह्यधिकं यदा॥ 1-1-298 (297)   
तदाप्रभृति लोकेऽस्मिन्महाभारतमुच्यते।  
महत्त्वे च गुरुत्वे च ध्रियमाणं यतोऽधिकम्॥ 1-1-299 (298)   
महत्त्वाद्भारवत्त्वाच्च महाभारतमुच्यते।  
निरुक्तमस्य यो वेद सर्वपापैः प्रमुच्यते॥ 1-1-300 (299)   

तपो न कल्कोऽध्ययनं न कल्कः+++(=दुष्टः)+++  
स्वाभाविको वेदविधिर् न कल्कः।   
प्रसह्य वित्ताहरणं न कल्कस्  
तान्येव भावोपहतानि कल्कः॥ +++(५)+++ 1-1-301 (300)   
  
इति श्रीमन्माहाभारते आदिपर्वणि अनुक्रमणिकापर्वणि प्रथमोऽध्यायः॥ 1 ॥ ॥ अनुक्रमणिकापर्व समाप्तम् ॥


## टिप्पणयः
1-1-1 श्रीलक्ष्मीनृसिंहाय नमः॥ श्रीहयग्रीवाय नमः॥ श्रीवेदव्यासाय नमः॥ इह खलु भगवान्पाराशर्यः परमकारुणिको मन्दमतीननुग्रहीतुं चतुर्दशविद्यास्थानान्येकत्र दिदर्शयिषुर्महाभारताख्यमितिहासं प्रणेष्यन् प्रारिप्सितस्य निष्प्रत्यूहपरिपूरणाय प्रचयगमनाय च मङ्गलं रचयन् शिष्यशिक्षायै लोकरूपेम+++(?)+++ निबध्नन्नर्यात्तत्र प्रेक्षावत्प्रवृत्त्यङ्गमभिधेयादि दर्शयति॥ नारायणमिति॥ नरोत्तमं पुरुषोत्तमं नारायणं नरं देवी सरस्वतीं (व्यासं) चैव नमस्कृत्य जयं भारताख्यमितिहासं उदीरयेत्॥ 1-1-2 लक्षालङ्कारव्याख्यानरीत्यायमाद्यः श्लोकः॥ 1-1-3 कतिपयकोशरीत्यायस्पद्यः॥ 3 ॥ 1-1-5 रोमहर्षणपुत्रः रोमाणि हर्षयाञ्चके श्रोतॄणा यः स्वभाषितैः। कर्मणा प्रथितस्तेन रोमहर्षणसञ्ज्ञया। इति कौर्मे निरुक्तार्थनाम्नः पुत्रः। अग्रश्रवाः उग्रस्य नृसिंहस्य श्रवः श्रवणं यस्य सः। पौराणिकः पुराणे कृतश्रमः। नैमिशारण्ये वायवीये। एतन्मनोमयं चक्रं मया सृष्टं विसृज्यते। यत्रास्य शीर्यते नेमिः स देशस्तपसः शुभः। इत्युक्त्वा सूर्यसङ्काशं चक्रं सृष्ट्वा मनोमयम्। प्रणिपत्य महादेवं विससर्ज पितामहः। तेपि हृष्टतरा विप्राः प्रणम्य जगतां प्रभुम्. प्रययुस्तस्य चक्रस्य यत्र नेमिर्व्यशीर्यत। तद्वनं तेन विख्यातं नैमिशं मुनिपूजितम्। इति उक्तरूपे। नैमिषेति पाठे तु वाराहे। एवं कृत्वा ततो देवो मुनि गौरमुखं तदा। उवाच निमिषेणेदं निहतं दानवं बलम्। अरण्येऽस्मिंस्ततस्त्वेतन्नैमिषारण्यसञ्ज्ञितम्। इति निर्वचनं द्रष्टव्यम्। शुनकस्य मुनेरपत्यं शौनकः। कुलपतेः। एको दशसहस्राणि योऽन्नदानादिना भरेत्। स वै कुलपतिः इत्युक्तलक्षणस्य। सत्रे ये यजमानास्तएव ऋत्विजो यस्मिन्बहुकर्तृके क्रतौ स सत्रसञ्ज्ञ तस्मिन्॥ 5 ॥ 1-1-7 नैमिशारण्यवासिनः तान्सर्वानृषीनुवाचेत्यन्वयः॥ 7 ॥ 1-1-8 अहं तपोधनाः सिकीः सर्वाः कथा वेद जानामि॥ 8 ॥ 1-1-11 निर्दिष्टं इहोपविश्यतामिति दर्शितम्॥ 11 ॥ 1-1-12 प्रस्तावयन् उपोद्धातयन्॥ 12 ॥ 1-1-13 विहृतः नीतः॥ 13 ॥ 1-1-14 तेषां मुनीनां चादन्येषां राजादीनां च यानि चरितानि तेषामाश्रयभूतम्। भावितात्मनां शोधितचित्तानाम्॥ 14 ॥ 1-1-18 समन्तपञ्चकं समन्तात् पञ्चकं परशुरामकृतहृदपञ्चकं यस्मिंस्तत्। स्यमन्तपञ्चकमित्यपि पाठो दृश्यते॥ 18 ॥ 1-1-21 ब्रवीमि किमहं द्विजाः अहं च पुराणादिष्वन्यतमं किं ब्रवीमि तदाज्ञापयतेति शेषः॥ 21 ॥ 1-1-25 संस्कारोपगतां पदादिव्युत्पत्तिमतीम्। ब्राह्मो वाचम्। ब्राह्मी तु भारती भाषेत्यमरः॥ 25 ॥ 1-1-28 मङ्गलाचरणपूर्वकं मुनिभिः प्रार्थितमर्थं वक्तुं प्रतिजानीते आद्यमित्यदिचतुर्भिः। हरिं नमस्कृत्य महर्षेर्मतं प्रवक्ष्यामीत्यन्वयः। पुरुहूतं पुरुभिर्बहुभिर्होतृभिः हूतं आहूतम्। पुरुभिः सामगैः स्तुतम्। ऋतं सत्यम्। एकश्चासावक्षरश्च तम्। एकं अद्वितीयं समाधिकरहितमिति वा। अक्षरं नाशरहितम्। व्यख्यव्यक्तं रामकृष्णादिरूपेण दृश्यम्। ज्ञानानन्दादिरूपेण मन्देरदृश्यम्॥ 28 ॥ 1-1-30 मङ्गल्यं मङ्गलप्रदम्॥ 30 ॥ 1-1-36 ज्ञानं ज्ञानसाधनं इदं भारत त्रिषु लोकेषु प्रतिष्ठितम्॥ 36 ॥ 1-1-37 समयैः सङ्केतैः। छन्दोवृत्तैः त्रिष्टुबादिछन्दोन्तीतैरिन्द्रवज्रादिभिर्वृत्तैः॥ 37 ॥ 1-1-45 यस्मिन् ब्रह्माण्डे॥ 45 ॥ 1-1-52 प्रतिकल्पं सृष्टेः समाननामरूपत्वमाह यथेति॥ 52 ॥ 1-1-53 कल्पानामानन्त्यमाह एवमिति॥ 53 ॥ 1-1-54 एवं जडसृष्टिमुक्त्वा चेतनसृष्टिमाह त्रयन्निंशदिति॥ 54 ॥ 1-1-61 भूतस्थानानि नृणां वासस्थानानि नगरादीनि॥ 61 ॥ 1-1-64 इह सर्वमनुकान्तं अनुकमेण उक्तम्॥ 64 ॥ 1-1-65 समासः सङ्क्षेपः। व्यासो विस्तारः॥ 65 ॥ 1-1-66 भारतारम्भे मतभेदमाह मन्वादीति। मन्वादि मनुर्मन्त्रः नारायणं नमस्कृत्येति। ॐ नमो भगवते वासुदेवायेति वा तदादि। प्रस्तीकं आस्तीकचरितं तदादि। उपरिचरो वसुः तच्चरितादि वा॥ 66 ॥ 1-1-67 बह्वर्थत्वाद्विविधं संहिताज्ञानं दीपयन्ति प्रकाशयन्ति॥ 67 ॥ 1-1-69 महुः सत्यवत्याः। गाङ्गेयस्य भीष्मस्य॥ 69 ॥ 1-1-70 क्षत्र भार्यासु अम्बिकादिषु॥ 70 ॥ 1-1-71 परमां गतिं मृत्युम्॥ 71 ॥ 1-1-73 शशासं त्वममन् भारतं श्रावयेत्याज्ञापितवान्॥ 73 ॥ 1-1-84 वसोः अपत्यं स्त्री वास्त्री तस्याः अपत्यं वासवेयो व्यासः॥ 84 ॥ 1-1-85 कृष्णो व्यासः॥ 85 ॥ 1-1-98 विशेषणे अतिशायने॥ 98 ॥ 1-1-104 विटङ्काः पक्ष्युपवेशनस्थानानि॥ 104 ॥ 1-1-105 सारो मज्जा॥ 105 ॥ 1-1-106 विश्रामः छाया॥ 106 ॥ 1-1-108 आश्रमस्थानसंश्रयः आश्रमवासिकस्यण्डिलः। मौसलश्रुतिसङ्क्षेपः मौसलादिग्रन्थः श्रुतिस्थानीयदीर्घशाखान्तः॥ 108 ॥ 1-1-112 यतः यत्र देशे॥ 112 ॥ 1-1-115 अबुद्ध्वा अर्थमिति शेषः। ओमित्यङ्गीकारे॥ 115 ॥ 1-1-116 अन्थग्रन्थिं ग्रन्थे दुर्भेद्यस्थानम्॥ 116 ॥ 1-1-131 कृच्छ्रां आपदं व्यवायकाले मरिष्यसीत्येवं शापरूपाम्। तत्र आपदि एवं सत्यामपि पार्थानां पाण्डवानां जन्मप्रभृति आचारविधिक्रमः अभूदिति शेषः॥ 131 ॥ 1-1-132 आचारविधिक्रममेवाह। मात्रोरिति। मात्रोः कुन्तीमाद्योः। धर्मोपनिषदं प्रति आपदि अपत्यार्थे विशिष्टः पुमान्प्रार्थनीय इत्येवरूपं धर्मरहस्यं प्रति। अभ्युपपत्तिः अङ्गीकारः॥ 132 ॥ 1-1-137 धार्तराष्ट्रान्धृतराष्ट्रसम्बन्धिगृहान्॥ 137 ॥ 1-1-142 अन्तर्हितानां भूतानां निःस्वनः पाण्डुपुत्रा एवैते इत्येवंरूपा अशरीरवाक्॥ 142 ॥ 1-1-148 भर्तारं स्वयमेव वृणुत इति भर्तृस्वयंवराम्॥ 148 ॥ 1-1-150 राज्ञो युधिष्ठिरस्य॥ 150 ॥ 1-1-157 अनभिजातवत् ग्रामीणवत्॥ 157 ॥ 1-1-160 धृतराष्ट्रो यद्विवादानन्वमोदत यच्चानयानुपैक्षत तस्माद्वासुदेवस्य कोपः समभवत्॥ 160 ॥ 1-1-161 दहन् अदहत्॥ 161 ॥ 1-1-173 प्रवृष्टं वर्षणे प्रवृत्तम्॥ 173 ॥ 1-1-181 चेष्टाः बाहुवीक्षणाद्याः॥ 181 ॥ 1-1-182 स्नातकानां समापितविद्याव्रतानां ब्राह्मणानाम्॥ 182 ॥ 1-1-185 शंसितं प्रशस्यम्॥ 185 ॥ 1-1-197 इमां गां पृथिवीं यस्य वासुदेवस्य एकं विक्रमं पदमात्रमाहुः॥ 197 ॥ 1-1-198 यौ नरनारायणौ ब्रह्मलोके अहं द्रष्टा अद्राक्षं तौ कृष्णार्जुनौ अर्जुनकृष्णौ इति वदतो नारदस्य नारदात्॥ 198 ॥ 1-1-200 बहुधा विश्वरूपत्वेन॥ 200 ॥ 1-1-202 तेषां पाण्डवानाम्॥ 202 ॥ 1-1-209 सोमकानेव अल्पशेषान्कृत्वा॥ 209 ॥ 1-1-210 चोदितमर्जुनं च। गां भित्त्वाम्बो वारुणेनाददाने इति पाठान्तरम्॥ 210 ॥ 1-1-223 व्यंसितां व्यर्थीकृताम्॥ 223 ॥ 1-1-237 क्रुद्धेनैषीकं चावधीद्यन्न गर्भं इति पाठान्तरम्॥ 1-1-280 पूयन्ते नश्यन्ति॥ 280 ॥ 1-1-294 कार्ष्णं कृष्णेन व्यासेन प्रोक्तम्॥ 294 ॥ 1-1-301 ननु वेदेभ्यः कथमिदमधिकं अत्र युद्धप्रधानानां कर्मणां बन्धनहेतूनां कथनादुपनिषदि तावन्मोक्षसाधनानां धर्माणां ब्रह्मणश्च प्रतिपादनादिति चेत्तत्राह। तप इति। तपः कृच्छ्रचान्द्रायणादि नकल्कः पापनाशकम्। स्वाभाविकः स्वस्ववर्णाश्रमादिपुरस्कारेण विहितः। वेदविधिः वेदोक्तो विधिः सन्ध्योपासनादिः। प्रसह्य प्रकर्षेण सोढ्वा क्षुधादिदुःखमपि सोढ्वा। वित्तस्य आहरणं शिलोञ्छादिना अर्जनम्। तान्येव तपआदीन्येव भावेन फलानुसन्धानेन उपहतानि प्रतिषिद्धानि। कल्कः पापहेतुः। तथाचात्रापि मोक्षधर्मादिषु तत्रतत्र निष्कामकर्मणां प्रतिपादनं ब्रह्मनिरूपणं चास्त्येव। अतो वेदादप्युत्तमं भारतम्॥ 301 ॥ इति टिप्पणे प्रथमोऽध्यायः॥ 1 ॥