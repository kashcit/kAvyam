---
title: सृष्टिकथा
unicode_script: devanagari
---

निष्प्रभेऽस्मिन् निरालोके सर्वतस्तमसा वृते।  
बृहदण्डमभूदेकं प्रजानां बीजमव्ययम्॥ 1-1-42 (42)   
युगस्यादिनिमित्तं तन् महद्दिव्यं प्रचक्षते।  
यस्मिंस् तच्छ्रूयते सत्यं ज्योतिर् ब्रह्म सनातनम्॥ 1-1-43 (43)   
अद्भुतं चाप्यचिन्त्यं च सर्वत्र समतां गतम्।  
अव्यक्तं कारणं सूक्ष्मं यत् तत् सदसदात्मकम्॥ 1-1-44 (44)   

यस्मिन् पितामहो जज्ञे प्रभुरेकः प्रजापतिः।  
ब्रह्मा सुरगुरुः स्थाणुर् मनुः कः+++(=अग्निः सूर्यो विष्णुर् वा)+++ परमेष्ठ्यथ॥ 1-1-45 (45)   
प्राचेतसस्+++(=वाल्मीकिः?)+++ तथा दक्षो दक्षपुत्राश्च सप्त वै।  
ततः प्रजानां पतयः प्राभवन्न् एकविंशतिः॥ 1-1-46 (46)   

पुरुषश् चाप्रमेयात्मा+++(अव्यक्तब्रह्मणो भेदः!)+++ यं सर्वऋषयो विदुः।  
विश्वेदेवास्तथाऽऽदित्या वसवोऽथाश्विनावपि॥ 1-1-47 (47)   
यक्षाः साध्याः+++(=साधनाकेन्द्रदेवाः)+++ पिशाचाश्च गुह्यकाः+++(=कुबेरनिधिगोप्तारः)+++ पितरस् तथा।  
ततः प्रसूता विद्वांसः शिष्टा ब्रह्मर्षिसत्तमाः॥ 1-1-48 (48)   
महर्षयश्च बहवः सर्वैः समुदिता गुणैः।  
आतो द्यौः पृथिवी वायुरन्तरिक्षं दिशस् तथा॥ 1-1-49 (49)   
संवत्सरर्तवो मासाः पक्षाऽहोरात्रयः क्रमात्।  
यच्चान्यदपि तत् सर्वं सम्भूतं लोकसाक्षिकम्॥ 1-1-50 (50)

## कालचक्रम्
यदिदं दृश्यते किञ्चिद् भूतं स्थावरजङ्गमम्।  
पुनःसङ्क्षिप्यते सर्वं जगत् प्राप्ते युगक्षये॥ 1-1-51 (51)   
यथर्तुष्वृतुलिङ्गानि नानारूपाणि पर्यये।  
दृश्यन्ते तानि तान्येव तथा भावा युगादिषु॥ 1-1-52 (52)   
एवमेतद् अनाद्यन्तं भूतसङ्घातकारकम्।  
अनादिनिधनं लोके चक्रं सम्परिवर्तते॥ 1-1-53 (53)   

## मानवराजसृष्टिः
त्रयस्त्रिंशत्सहस्राणि त्रयस्त्रिंशच्छतानि च।  
त्रयस्त्रिंशच्च देवनां सृष्टिः सङ्क्षेपलक्षणा॥ 1-1-54 (54)   
दिवः पुत्रो बृहद्भानुश् चक्षुरात्मा विभावसुः।  
सविता स **ऋचीको** ऽर्को भानुर् **आशावहो** रविः॥ 1-1-55 (55)   
पुत्रा विवस्वतः सर्वे मनुस्तेषां तथाऽवरः।  
देवभ्राट् तनयस्तस्य सुभ्राडिति ततः स्मृतः॥ 1-1-56 (56)   
सुभ्राजस्तु त्रयः पुत्राः प्रजावन्तो बहुश्रुताः।  
दशज्योतिः शतज्योतिः सहस्रज्योतिरेव च॥ 1-1-57 (57)   
दशपुत्रसहस्राणि दशज्योतेर् महात्मनः।  
ततो दशगुणाश्चान्ये शतज्योतेरिहात्मजाः॥ 1-1-58 (58)   
भूयस् ततो दशगुणाः सहस्रज्योतिषः सुताः।  
तेभ्योऽयं कुरुवंशश्च यदूनां भरतस्य च॥ 1-1-59 (59)   
ययातीक्ष्वाकुवंशश्च राजर्षीणां च सर्वशः।  
सम्भूता बहवो वंशा भूतसर्गाः सुविस्तराः॥ 1-1-60 (60)   
भूतस्थानानि सर्वाणि रहस्यं त्रिविधं+++(?)+++ च यत्।  

## शास्त्रोत्पत्तिः
वेदा योगः सविज्ञानो धर्मोऽर्थः काम एव च॥ 1-1-61 (61)   
धर्मार्थकामयुक्तानि शास्त्राणि विविधानि च।  
लोकयात्राविधानं च सर्वं तद्दृष्टवानृषिः॥ 1-1-62 (62)   
नीतिर्भरतवंशस्य विस्तारश्चैव सर्वशः।  
इतिहासाः सहव्याख्या विविधाश्रुतयोऽपि च॥ 1-1-63 (63) 
