---
title: ०११ ब्रह्म-सभा

---
## विषयाः

ब्रह्मसभावर्णनम्॥1॥

## पाठः

नारद उवाच॥  
पितामहसभां तात कथ्यमानां निबोध मे।  
शक्यते या न निर्देष्टुमेवंरूपेति भारत॥  
पुरा देवयुगे राजन्नादित्यो भगवान्दिवः।  
आगच्छन्मानुषं लोकं दिदृक्षुर्विगतक्लमः॥  
चरन्मानुषरूपेण सभां दृष्ट्वा स्वयम्भुवः।  
सभामकथयन्मह्यं ब्राह्मीं तत्त्वेन पाण्डव॥  
अप्रमेयां सभां दिव्यां मानसीं भरतर्षभ।  
अनिर्देश्यां प्रभावेण सर्वभूतमनोरमाम्॥  
श्रुत्वा गुणानहं तस्याः सभायाः पाण्डवर्षभ।  
दर्शनेप्सुस्तथा राजन्नादित्यमिदमब्रुवम्।  
"भगवन्द्रष्टुमिच्छामि पितामहसभां शुभाम्।  
येन वा तपसा शक्या कर्मणा वाऽपि गोपते॥  
औषधैर्या तथा युक्तैरुत्तमा पापनाशिनी।  
तन्ममाचक्ष्व भगवन्पश्येयं तां सभां यथा॥"  

स तन्मम वचः श्रुत्वा सहस्रांशुर्दिवाकरः।  
प्रोवाच भारतश्रेष्ठ व्रतं वर्षसहस्रकम्॥  
ब्रह्मव्रतमुपास्स्व त्वं प्रयतेनान्तरात्मना।  

ततोऽहं हिमवत्पृष्ठे समारब्दो महाव्रतम्॥  
ततः स भगवान्सूर्यो मामुपादाय वीर्यवान्।  
आगच्छत्तां सभां ब्राह्मीं विपाप्मा विगतक्लमः॥   

एवंरूपेति सा शक्या न निर्देष्टुं नराधिप।  
क्षणेन हि बिभर्त्यन्यदनिर्देश्यं वपुस्तथा॥  
न वेद परिमाणं वा संस्थानं चापि भारत।  
न च रूपं मया तादृक् दृष्टपूर्वं कदाचन॥  

सुसुखा सा सदा राजन्न शीता न च घर्मदा।  
न क्षुत्पिपासे न ग्लानिं प्राप्यतां प्राप्तुवन्त्युत ॥  
नानारूपैरिव कृता मणिभिः सा सुभास्वरैः।  
स्तम्भैर्न च धृता सा तु शाश्वती न च सा क्षरा ॥  
दिव्यैर्नानाविधैर्भावैर्भासद्भिरमितप्रभैः॥  
अति चन्द्रं च सूर्यं च शिखिनं च स्वयम्प्रभा।  
दीप्यते नाकपृष्ठस्था भर्त्सयन्वीव भास्करम्॥  

तस्यां स भगवानास्ते विदधद्देवमायया।  
स्वयमेकोऽनिशं राजन्सर्वलोकपितामहः॥  

उपतिष्ठन्ति चाप्येनं प्रजानां पतयः प्रभुम्।  
दक्षः प्रचेताः पुलहो मरीचिः कश्यपः प्रभुः॥  
भृगुरत्रिर्वसिष्ठश्च गौतमोऽथ तथाङ्गिराः।  
पुलस्त्यश्च क्रतुश्चैव प्रह्लादः कर्दमस्तथा।  
अथर्वाङ्गिरसश्चैव वालखिल्या मरीचिपाः।  

मनोऽन्तरिक्षं विद्याश्च वायुस्तेजो जलं मही॥  
शब्दस्पर्शौ तथा रूपं रसो गन्धश्च भारत।  
प्रकृतिश्च विकारश्च यच्चान्यत्कारणं भुवः॥  

अगस्त्यश्च महातेजा मार्कण्डेयश्च वीर्यवान्।  
जमदग्निर्भरद्वाजः संवर्तश्च्यवनस्तथा॥  
दुर्वासाश्च महाभाग ऋष्यशृङ्गश्च धार्मिकः।  
सनत्कुमारो भगवान्योगाचार्यो महातपाः॥  
असितो देवलश्चैव जैगीषव्यश्च तत्त्ववित्।  
ऋषभो जितशत्रुश्च महावीर्यस्तथा मणिः॥  

आयुर्वेदस्तथाऽष्टाङ्गो देहवांस्तत्र भारत।  
चन्द्रमाः सह नक्षत्रैरादित्यश्च गभस्तिमान्॥  
वायवः क्रतवश्चैव सङ्कल्पः प्राण एव च।  
मूर्तिमन्तो महात्मानो महाव्रतपरायणाः॥  
एते चान्ये च बहवो ब्रह्माणं समुपस्थिताः।  

अर्थो धर्मश्च कामश्च हर्षो द्वेषस्तपो दमः॥  
आयान्ति तस्यां सहिता गन्धर्वाप्सरसां गणाः।  
विंशतिः सप्त चैवान्ये लोकपालाश्च सर्वशः॥  
शुक्रो बृहस्पतिश्चैव बुधोऽङ्कारक एव च।  
शनैश्चरश्च राहुश्च ग्रहाः सर्वे तथैव च॥  
मन्त्रो रथन्तरं चैव हरिमान्वसुमानपि।  
आदित्याः साधिराजानो नामद्वन्द्वैरुदाहृताः॥  
मरुतो विश्वकर्मा च वसवश्चैव भारत।  
तथा पितृगणाः सर्वे सर्वाणि च हवींष्यथ॥  

ऋग्वेदः सामवेदश्च यजुर्वेदश्च पाण्डव।  
अथर्ववेदश्च तथा सर्वशास्त्राणि चैव ह॥  
इतिहासोपवेदाश्च वेदाङ्गानि च सर्वशः।  
ग्रहा यज्ञाश्च सोमश्च देवताश्चापि सर्वशः॥  
सावित्री दुर्गतरणी वाणी सप्तविधा तथा।  
मेधा धृतिः श्रुतिश्चैव प्रज्ञा बुद्धिर्यशः क्षमा॥  
सामानि स्तुतिशस्त्राणि गाथाश्च विविधास्तथा।  
भाष्याणि तर्कयुक्तानि देहवन्ति विशाम्पते॥  
नाटका विविधाः काव्याः कथाख्यायिकारिकाः ।  
तत्रतिष्ठन्ति ते पुण्या ये चान्ये गुरुपूजकाः॥+++(र५)+++  

क्षणा लवा मुहूर्ताश्च दिवा रात्रिस्तथैव च।  
अर्धमासाश्च मासाश्च ऋतवः षट् च भारत॥  
संवत्सराः पञ्ययुगमहोरात्रश्चतुर्विधः।  
कालचक्रं च तद्दिव्यं नित्यमक्षयमव्ययम्॥  
धर्मचक्रं तथा चापि नित्यमास्ते युधिष्ठिर।  

अदितिर्दितिर्दनुश्चैव सुरसा विनता इरा॥  
कालिका सुरभी देवी सरमा चाथ गौतमी॥  
प्रभा कद्रूश्च वै देव्यौ देवतानां च मातरः।  
रुद्राणी श्रीश्च लक्ष्मीश्च भद्रा षष्ठी तथाऽपरा॥  
पृथिवी गां गता देवी ह्रीः स्वाहा कीर्तिरेव च।  
सुरा देवी शची चैव तथा पुष्टिररुन्धती॥  
संवृत्तिराशा नियतिः सृष्टिर्देवी रतिस्तथा।  
एताश्चान्याश्चवै देव्य उपतस्थुः प्रजापतिम्॥  

आदित्या वसवो रुद्रा मरुतश्चास्विनावपि।  
विश्वेदेवाश्च साध्याश्च पितरश्च मनोजवाः॥  

पितृणां च गणान्विद्धि सप्तैव पुरुषर्षभ।  
मूर्तिमन्तो वै चत्वारस्त्रयश्चाप्यशरीरिणः॥  
वैराजश्च महाभागा अग्निष्वात्ताश्च भारत।  
गार्हपत्या नाकचराः पितरो लोकविश्रुताः॥  
सोमपा एकशृङ्गाश्च चतुर्वेदाः कलास्तथा।  
एते चतुर्षु वर्णेषु पूज्यन्ते पितरो नृप॥  
एतैराप्यायितैः पुर्वं सोमश्चाप्याय्यते पुनः।  
त एते पितरः सर्वे प्रजापतिमुपस्थिताः॥  
उपासते च संहृष्टा ब्रह्माणममितौजसम्।  

राक्षसाश्च पिशाचाश्च दानवा गुह्यकास्तथा॥  
नागाः सुपर्णाः पशवः पितामहमुपासते।  
स्थावरा जङ्गमाश्चैव महाभूतास्तथाऽपरे॥  
पुरन्दरश्च देवेन्द्रो वरुणो धनदो यमः।  
महादेवः सहोमोऽत्र सदा गच्छति सर्वशः॥  
महासेनश्च राजेन्द्र सदोपास्ते पितामहम्।  

देवो नारायणस्तस्यां तथा देवर्षयश्च ये॥  
ऋषयो वालखिल्याश्च योनिजायोनिजास्तथा।  
यच्च किञ्चित्रिलोकेऽस्मिन्दृश्यते स्थाणु जङ्गमम्।  
सर्वं तस्यां मया दृष्टमिति विद्धि नराधिप॥  

अष्टाशीतिसहस्राणि ऋषीणामूर्ध्वरेतसाम्।  
प्रजावतां च पञ्चाशदृषीणामपि पाण्डव॥  
ते स्म तत्र यथाकामं दृष्ट्वा सर्वे दिवौकसः।  
प्रणम्य शिरसा तस्मै सर्वे यान्ति यथागमम्॥  

अतिथीनागतान्देवान्दैत्यान्नागांस्तथा द्विजान्।  
यक्षान्सुपर्णान्कालेयान्गन्धर्वाप्सरसस्तथा॥  
महाभागानमितधीर्ब्रह्मा लोकपितामहः।  
दयावान्सर्वभूतेषु यथार्हं प्रतिपद्यते॥  
प्रतिगृह्य तु विश्वात्मा स्वयं स्वयम्भूरमितद्युतिः।  
सान्त्वमानार्थसम्भोगैर्युनक्ति मनुजाधिप॥  
तथा तैरुपयातैश्च प्रतियातैश्च भारत॥  
आकुला सा सभा तात भवति स्म सुखप्रदा॥  
सर्वतेजोमयी दिव्या ब्रह्मर्षिगणसेविता।  
ब्राह्म्या श्रिया दीप्यमाना शुशुभे विगतक्लमा॥  

सा सभा तादृशी दृष्टा मया लोकेषु दुर्लभा।  
सभेयं राजशार्दूल मनुष्येषु यथा तव॥  

एता मया दृष्टपूर्वाः सभा देवेषु भारत।  
सभेयं मानुषे लोके सर्वश्रेष्ठतमा तव॥ ॥  
इति श्रीमन्महाभारते सभापर्वणि मन्त्रपर्वणि एकादशोऽध्यायः॥ 11॥

## टिप्पणयः

 देवयुगे कृतयुगे॥ मामद्वन्द्वैरग्नीषोमेन्द्राभ्यादिभिः॥ संवत्सराः षष्टिः प्रभवादयः। तेच पञ्चपञ्च एकैकं युगम्। चतुर्विधो मानुषोऽ होरात्रः षष्टिघटिकाभिः। पैत्रो मासेन। दैवो वत्सरेण। ब्राह्मः कल्पेनेति। कालचक्रं द्वादशराश्यात्मकम्॥