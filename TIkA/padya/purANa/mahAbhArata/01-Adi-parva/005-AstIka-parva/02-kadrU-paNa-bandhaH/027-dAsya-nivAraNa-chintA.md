---
title: ०२७ दास्य-निवारण-चिन्ता
unicode_script: devanagari

---
## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

गरुडस्य विनतां प्रति दास्यकारणप्रश्नः॥  
सर्पैः दास्यमोचनोपायकथनम्॥  

## कथा

सौतिरुवाच॥  
सम्प्रहृष्टास्ततो नागा जलधाराप्लुतास्तदा॥  
सुपर्णेनोह्यमानास्ते जग्मुस्तं देशमाशु वै॥  
तं द्वीपं मकरावासं विहितं विश्वकर्मणा॥  
तत्र ते लवणं घोरं ददृशुः पूर्वमागताः॥  
सुपर्णसहिताः सर्पाः काननं च मनोरमम्॥  
सागराम्बुपरिक्षिप्तं पक्षिसङ्घनिनादितम्॥  
विचित्रफलपुष्पाभिर्वनराजिभिरावृतम्॥  
भवनैरावृतं रम्यैस्तथा पद्माकरैरपि॥  
प्रसन्नसलिलैश्चापि ह्रदैश्चित्रैर्विभूषितम्॥  
दिव्यगन्धवहैः पुण्यैर्मारुतैरुपवीजितम्॥  
उत्पतद्भिरिवाकाशं वृक्षैर्मलयजैरपि॥  
शोभितं पुष्पवर्षाणि मुञ्चद्भिर्मारुतोद्धतैः॥  
वायुविक्षिप्तकुसुमैस्तथाऽन्यैरपि पादपैः॥  
किरद्भिरिव तत्रस्थान्नागान्पुष्पाम्बुवृष्टिभिः॥  
मनःसंहर्षजं दिव्यं गन्धर्वाप्सरसां प्रियम्॥  
मत्तभ्रमस्सङ्घुष्टं मनोज्ञाकृतिदर्शनम्॥  
रमणीयं शिवं पुण्यं सर्वैर्जनमनोहरैः॥  
नानापक्षिरुतं रम्यं कद्रूपुत्रप्रहर्षणम्॥  
तत्ते वनं समासाद्य विजह्रुः पन्नगास्तदा॥  
अब्रुवंश्च महावीर्यं सुपर्णं पतगेश्वरम्॥  
वहास्मानपरं द्वीपं सुरम्यं विमलोदकम्॥  
त्वं हि देशान्बहून्रम्यान्व्रजन्पश्यसि खेचर॥  

सौतिरुवाच॥  
स विचिन्त्याब्रवीत्पक्षी मातरं विनतो तदा॥  
किं कारणं मया मातः कर्तव्यं सर्पभाषितम्॥  
विनतोवाच॥  
दासीभूतास्मि दुर्योगात्सपत्न्याः पतगोत्तम॥  
पणं वितथमास्थाय सर्पैरुपधिना कृतम्॥  

सौतिरुवाच॥  
तस्मिंस्तु कथिते मात्रा कारणे गगनेचरः॥  
उवाच वचनं सर्पांस्तेन दुःखेन दुःखितः॥  
किमाहृत्य विदित्वा वा किं वा कृत्वेह पौरुषम्॥  
दास्याद्वो विप्रमुच्येयं तथ्यं वदत लेलिहाः॥  

सौतिरुवाच॥  
श्रुत्वा समब्रुवन्सर्पा आहरामृतमोजसा॥  
ततो दास्याद्विप्रमोक्षो भविता तव खेचर॥  

इति श्रीमन्महाभारते आदिपर्वणि आस्तीकपर्वणि सप्तविंशोऽध्यायः॥  
27 ॥  