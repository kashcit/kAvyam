---
title: ०१६ काश्यपोद्भवः
unicode_script: devanagari

---
## परिचयः
- कुम्भकोणपाठे [ऽत्र](https://archive.org/details/mahAbhArata-kumbhakoNam/page/n369), [अत्र च](https://sanskritdocuments.org/mirrors/mahabharata/mbhK/mahabharata-k-01-sa.html)।
- सुक्थङ्करपाठे [ऽत्र](http://bombay.indology.info/mahabharata/text/UD/MBh01.txt)।
- गीताप्रेस्पाठे [ऽत्र](https://archive.org/stream/mahabharata01ramauoft#page/564/mode/2up)।

आस्तीकाख्यानविस्तरः॥  
कद्रूविनतयोः कश्यपाद्वरलाभः॥  
कद्र्वाः सर्पोत्पत्तिर्विनताया अरुणोत्पत्तिश्च॥  

## कथा

### विस्तारप्रार्थना
 शौनक उवाच॥  
सौते कथय तामेतां विस्तरेण कथां पुनः॥  
आस्तीकस्य कवेः साधोः शुश्रूषा परमा हि नः॥  
मधुरं कथ्यते सौम्य श्लक्ष्णाक्षरपदं त्वया॥  
प्रीयामहे भृशं तात पितेवेदं प्रभाषसे॥  
अस्मच्छुश्रूषणे नित्यं पिता हि निरतस्तव॥  
आचष्टैतद्यथाख्यानं पिता ते त्वं तथा वद॥  

 सूत उवाच॥  
आयुष्यमिदमाख्यानमास्तीकं कथयामि ते॥  
यथा श्रुतं कथयतः सकाशाद्वै पितुर्मया॥  

### कद्रू-विनता-वरौ
पुरा देवयुगे ब्रह्मन्प्रजापतिसुते शुभे॥  
आस्तां भगिन्यौ रूपेण समुपेतेऽद्भुतेऽनघे॥  
ते भार्ये कश्यपस्यास्तां कद्रूश्च विनता च ह॥  
प्रादात्ताभ्यां वरं प्रीतः प्रजापतिसमः पतिः॥  
कश्यपो धर्मपत्नीभ्यां मुदा परमया युतः॥  
वरातिसर्गं श्रुत्वैव कश्यपादुत्तमं च ते॥  
हर्षादप्रतिमां प्रीतिं प्रापतुः स्म वरस्त्रियौ॥
  
वव्रे कद्रूः सुतान्नागान्सहस्रं तुल्यतेजसः॥  
द्वौ पुत्रौ विनता वव्रे कद्रूपुत्राधिकौ बले॥  
ओजसा तेजसा चैव विक्रमेणाधिकौ सुतौ॥  
तस्यै भर्ता वरं प्रादादध्यर्धं पुत्रमीप्सितम्॥  
एवमस्त्विति तं चाह कश्यपं विनता तदा॥  

कृतकृत्या तु विनता लब्ध्वा वीर्याधिकौ सुतौ॥  
कद्रूश्च लब्ध्वा पुत्राणां सहस्रं तुल्यतेजसाम्॥  
धार्यौ प्रयत्नतो गर्भावित्युक्त्वा स महातपाः॥  

### पुत्रोत्पत्तिः
ते भार्ये वरसंहृष्टे कश्यपो वनमाविशत्॥  
कालेन महता कद्रूरण्डानां दशतीर्दश॥  
जनयामास विप्रेन्द्र द्वे अण्डे विनता तदा॥  
तयोरण्डानि निदधुः प्रहृष्टाः परिचारिकाः॥  
सोपस्वेदेषु भाण्डेषु पञ्च वर्षशतानि च॥  

ततः पञ्चशते काले कद्रूपुत्रा विनिःसृताः॥  
अण्डाभ्यां विनतायास्तु मिथुनं न व्यदृश्यत॥  
ततः पुत्रार्थिणी देवी व्रीडिता सा तपस्विनी॥  
अण्डं बिभेद विनता तत्र पुत्रमदृक्षत॥  
पूर्वार्धकायसम्पन्नमितरेणाप्रकाशता॥  
स पुत्रो रोषसम्पन्नः शशापैनामिति श्रुतिः॥  

योऽहमेवं कृतो मातस्त्वया लोभपरीतया॥  
शरीरेणासमग्रोऽद्य तस्माद्दासी भविष्यसि॥  
पञ्च वर्षशतान्यस्या यया विस्पर्धसे सह॥  
एष च त्वां सुतो मातर्दास्यत्वान्मोक्षयिष्यति॥  
यद्येनमपि मातस्त्वं मामिवाण्डविभेदनात्॥  
न करिष्यस्यदेहं वा व्यङ्गं वापि तपस्विनम्॥  
प्रतिपालयितव्यस्ते जन्मकालोऽस्य धीरया॥  
विशिष्टबलमीप्सन्त्या पञ्चवर्षशतात्परः॥  

एवं शप्त्वा ततः पुत्रो विनतामन्तरिक्षगः॥  
अरुणो दृश्यते ब्रह्मन्प्रभातसमये सदा॥  
उद्यन्नथ सहस्रांशुर्दृष्ट्वा तमरुणं प्रभुः॥  
स्वतेजसा प्रज्वलन्तमात्मनः समतेजसम्॥  
सारथ्ये कल्पयामास प्रीयमाणस्तमोनुदः॥  
सोऽपि तं रथमारुह्य भानोरमिततेजसः॥  
सर्वलोकप्रदीपस्य ह्यमरोऽप्यरुणोऽभवत्॥   

गरुडोऽपि यथाकालं जज्ञे पन्नगसूदनः॥  
स जातमात्रो विनतां परित्यज्य खमाविशत्॥  
आदास्यन्नात्मनो भोज्यमन्नं विहितमस्य यत्॥  
विधात्रा भृगुशार्दूल क्षुधितस्य बुभुक्षतः॥  