---
title: ०४४ जनमेजय-राजत्वम्
unicode_script: devanagari

---
## परिचयः

परीक्षिन्मरणोत्तरं तत्पुत्रस्य जनमेजयस्य राज्याभिषेकः॥  
वपुष्टमाविवाहः॥  

## कथा

सौतिरुवाच॥  
तं तथा मन्त्रिणो दृष्ट्वा भोगेन परिवेष्टितम्॥  
विषण्णवदनाः सर्वे रुरुदुर्भृशदुःखिताः॥  
तं तु नागं ततो दृष्ट्वा मन्त्रिणस्ते प्रदुद्रुवुः॥  
अपश्यंश्चैव ते यान्तमाकाशे नागमद्भुतम्॥  
सीमन्तमिव कुर्वाणं नभसः पद्मवर्चसम्॥  
तक्षकं पन्नगश्रेष्ठं भृशं शोकपरायणाः॥  
ततस्तु ते तद्गृहमग्निना वृतं प्रदीप्यमानं विषजेन भोगिनः॥  
भयात्परित्यज्य दिशः प्रपेदिरे पपात तच्चाशनिताडितं यथा॥  

### राज्याभिषेकः
ततो नृपे तक्षकतेजसा हते प्रयुज्य सर्वाः परलोकसत्क्रियाः॥  
शुचिर्द्विजो राजपुरोहितस्तदा; तथैव ते तस्य नृपस्य मन्त्रिणः॥  
नृपं शिशुं तस्य सुतं प्रचक्रिरे समेत्य सर्वे पुरवासिनो जनाः॥  
नृपं यमाहुस्तममित्रघातिनं कुरुप्रवीरं जनमेजयं जनाः॥  

स बाल एवार्यमतिर्नृपोत्तमः सहैव तैर्मन्त्रिपुरोहितैस्तदा॥  
शशास राज्यं कुरुपुङ्गवाग्रजो यथाऽस्य वीरः प्रपितामहस्तथा॥  

### विवाहः
ततस्तु राजानममित्रतापनं समीक्ष्य ते तस्य नृपस्य मन्त्रिणः॥  
सुवर्णवर्माणमुपेत्य काशिपं; वपुष्टमार्थं वरयां प्रचक्रमुः॥  
ततः स राजा प्रददौ वपुष्टमां कुरुप्रवीराय परीक्ष्य धर्मतः॥  
स चापि तां प्राप्य मुदा युतोऽभवन् न चान्यनारीषु मनो दधे क्वचित्॥  
सरःसु फुल्लेषु वनेषु चैव प्रसन्नचेता विजहार वीर्यवान्॥  
तथा स राजन्यवरो विजह्रिवान् यथोर्वशीं प्राप्य पुरा पुरूरवाः॥  
वपुष्टमा चापि वरं पतिव्रता प्रतीतरूपा समवाप्य भूपतिम्॥  
भावेन रामा रमयाम् बभूव तं विहारकालेष्ववरोधसुन्दरी॥  

इति श्रीमन्महाभारते आदिपर्वणि आस्तीकपर्वणि चतुश्चत्वारिंशोऽध्यायः॥  
44 ॥  