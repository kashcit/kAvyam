---
title: ०४५ जरत्कारु-पितृ-संवादः
unicode_script: devanagari

---
## 1.45. अध्यायः 045

## परिचयः

जरत्कारोः स्वपितॄणां दर्शनं तद्भाषणं च॥  

## कथा

सौतिरुवाच॥  
एतस्मिन्नेव काले तु जरत्कारुर्महातपाः॥  
चचार पृथिवीं कृत्स्नां यत्रसायङ्गृहो मुनिः॥  
चरन्दीक्षां महातेजा दुश्चरामकृतात्मभिः॥  
तीर्थेष्वाप्लवनं कुर्वन्पुण्येषु विचचार ह॥  
वायुभक्षो निराहारः शुष्यन्नहरहर्मुनिः॥  
स ददर्श पितॄन्गर्ते लम्बमानानधोमुखान्॥  
एकतन्त्ववशिष्टं वै वीरणस्तम्बमाश्रितान्॥  
तं तन्तुं च शनैराखुमाददानं बिलेशयम्॥  
निराहारान् कृशान्दीनान् गर्ते स्वत्राणमिच्छतः॥  
उपसृत्य स तान्दीनान्दीनरूपोऽभ्यभाषत॥  
के भवन्तोऽवलम्बन्ते वीरणस्तम्बमाश्रिताः॥  
दुर्बलं खादितैर्मूलैराखुना बिलवासिना॥  
वीरणस्तम्बके मूलं यदप्येकमिह स्थितम्॥  
तदप्ययं शनैराखुरादत्ते दशनैः शितैः॥  
छेत्स्यतेऽल्पावशिष्टत्वादेतदप्यचिरादिव॥  
ततस्तु पतितारोऽत्र गर्ते व्यक्तमधोमुखाः॥  
अत्र मे दुःखमुत्पन्नं दृष्ट्वा युष्मानधोमुखान्॥  
कृच्छ्रामापदमापन्नान्प्रियं किं करवाणि वः॥  
तपसोऽस्य चतुर्थेन तृतीयेनाथ वा पुनः॥  
अर्धेन वापि निस्तर्तुमापदं ब्रूत मा चिरम्॥  
अथवापि समग्रेण तरन्तु तपसा मम॥  
भवन्तः सर्व एवेह काममेवं विधीयताम्॥  

पितर ऊचुः॥  
कुतो भवान्ब्रह्मचारी यो नस्त्रातुमिहेच्छसि॥  
न तु विप्राग्र्य तपसा शक्यमेतद्व्यपोहितुम्॥  
अस्ति नस्तात तपसः फलं प्रवदतां वर॥  
सन्तानप्रक्षयाद्ब्रह्मन्पतामो निरयेऽशुचौ॥  
"सन्तानं हि परो धर्म एवमाह पितामहः॥"  
लम्बतामिह नस्तात न ज्ञानं प्रतिभाति वै॥  
येन त्वां नाभिजानीमो लोके विख्यातपौरुषम्॥  
वृद्धो भवान्महाभागो यो नः शोच्यान्सुदुःखितान्॥  
शोचते चैव कारुण्याच्छृणु ये वै वयं द्विज॥  
यायावरा नाम वयमृषयः संशितव्रताः॥  
लोकात्पुण्यादिह भ्रष्टाः सन्तानप्रक्षयाद्विभो॥  
प्रणष्टं नस्तपस्तीव्रं न हि नस्तन्तुरस्ति वै॥  
अस्ति त्वेकोऽद्य नस्तन्तुः सोऽपि नास्ति यथा तथा॥  
मन्दभाग्योऽल्पभाग्यानां तप एकं समास्थितः॥  
जरत्कारुरिति ख्यातो वेदवेदाङ्गपारगः॥  
नियतात्मा महात्मा च सुव्रतः सुमहातपाः॥  
तेन स्म तपसो लोभात्कृच्छ्रमापादिता वयम्॥  
न तस्य भार्या पुत्रो वा बान्धवो वाऽस्ति कश्चन॥  
तस्माल्लम्बामहे गर्ते नष्टसञ्ज्ञा ह्यनाथवत्॥  
स वक्तव्यस्त्वया दृष्टो ह्यस्माकं नाथवत्तया॥  
पितरस्तेऽवलम्बन्ते गर्ते दीना अधोमुखाः॥  
साधु दारान्कुरुष्वेति प्रजायस्वेति चाभि भोः॥  
कुलतन्तुर्हि नः शिष्टः स एकैकस्तपोधन॥  
यं तु पश्यसि नो ब्रह्मन्वीरणस्तम्बमाश्रयम्॥  
एषोऽस्माकं कुलस्तम्ब आस्ते स्वकुलवर्धनः॥  
यानि पश्यसि वै ब्रह्मन्मूलानीहास्य वीरुधः॥  
एते नस्तन्तवस्तात कालेन परिभक्षिताः॥  
यत्त्वेतत्पश्यसि ब्रह्मन्मूलमस्यार्धभक्षितम्॥  
यत्र लम्बामहे गर्ते सोऽप्येकस्तप आस्थितः॥  
यमाखुं पश्यसि ब्रह्मन्काल एष महाबलः॥  
स तं तपोरतं मन्दं शनैः क्षपयते तुदन्॥  
जरत्कारुं तपोलुब्धं मन्दात्मानमचेतसम्॥  
न हि नस्तत्तपस्तस्य तारयिष्यति सत्तम॥  
छिन्नमूलान्परिभ्रष्टान्कालोपहतचेतसः॥  
अधः प्रविष्टान् पश्यास्मान् यथा दुष्कृतिनस्तथा॥  
अस्मासु पतितेष्वत्र सह सर्वैः सबान्धवैः॥  
छिन्नः कालेन सोऽप्यत्र गन्ता वै नरकं ततः॥  
तपो वाप्यथ वा यज्ञो यच्चान्यत्पावनं महत्॥  
तत्सर्वं न समं तात सन्तत्येति सतां मतम्॥  
स तात दृष्ट्वा ब्रूयास्तं जरत्कारुं तपोधन॥  
यथा दृष्टमिदं चात्र त्वयाऽऽख्येयमशेषतः॥  
यथा दारान्प्रकुर्यात्स पुत्रानुत्पादयेद्यथा॥  
वा ब्रह्मंस् त्वया वाच्यः सोऽस्माकं नाथवत्तया॥  
बान्धवानां हितस्येह यथा चात्मकुलं तथा॥  

कस्त्वं बन्धुमिवास्माकमनुशोचसि सत्तम॥  
श्रोतुमिच्छाम सर्वेषां को भवानिह तिष्ठति॥  

इति श्रीमन्महाभारते आदिपर्वणि आस्तीकपर्वणि पञ्चचत्वारिंशोऽध्यायः॥  
45 ॥  