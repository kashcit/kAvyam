---
title: ०४८ आस्तीकोत्पत्तिः
unicode_script: devanagari

---
## 1.48. अध्यायः 048

## परिचयः

वासुकेः तद्भगिन्याश्च संवादः॥  
आस्तीकोत्पत्तिः॥  
तन्नामनिर्वचनम्॥  

## कथा

सौतिरुवाच॥  
गतमात्रं तु भर्तारं जरत्कारुरवेदयत्॥  
भ्रातुः सकाशमागत्य यथातथ्यं तपोधन॥  
ततः स भुजगश्रेष्ठः श्रुत्वा सुमहदप्रियम्॥  
उवाच भगिनीं दीनां तदा दीनतरः स्वयम्॥  

वासुकिरुवाच॥  
जानासि भद्रे यत्कार्यं प्रदाने कारणं च यत्॥  
पन्नगानां हितार्थाय पुत्रस्ते स्यात्ततो यदि॥  
स सर्पसत्रात्किल नो मोक्षयिष्यति वीर्यवान्॥  
एवं पितामहः पूर्वमुक्तवांस्तु सुरैः सह॥  
अप्यस्ति गर्भः सुभगे तस्मात्ते मुनिसत्तमात्॥  
न चेच्छाम्यफलं तस्य दारकर्म मनीषिणः॥  
कामं च मम न न्याय्यं प्रष्टुं त्वां कार्यमीदृशम्॥  
किन्तु कार्यगरीयस्त्वात् ततस् त्वा ऽहमचूचुदम्॥  
दुर्वार्यतां विदित्वा च भर्तुस्तेऽतितपस्विनः॥  
नैनमन्वागमिष्यामि कदाचिद्धि शपेत्स माम्॥  
आचक्ष्व भद्रे भर्तुः स्वं सर्वमेव विचेष्टितम्॥  
उद्धरस्व च शल्यं मे घोरं हृदि चिरस्थितम्॥  
जरत्कारुस्ततो वाक्यमित्युक्ता प्रत्यभाषत॥  
आश्वासयन्ती सन्तप्तं वासुकिं पन्नगेश्वरम्॥  

जरत्कारुरुवाच॥  
पृष्टो मयाऽपत्यहेतोः स महात्मा महातपाः॥  
अस्तीत्युत्तरमुद्दिश्य ममेदं गतवांश्च सः॥  
स्वैरेष्वपि न तेनाहं स्मरामि वितथं वचः॥  
उक्तपूर्वं कुतो राजन्साम्पराये स वक्ष्यति॥  
न सन्तापस्त्वया कार्यः कार्यं प्रति भुजङ्गमे॥  
उत्पत्स्यति च ते पुत्रो ज्वलनार्कसमप्रभः॥  
इत्युक्त्वा स हि मां भ्रातर्गतो भर्ता तपोधनः॥  
तस्माद्व्येतु परं दुःखं तवेदं मनसि स्थितम्॥  

सौतिरुवाच॥  
एतच्छ्रुत्वा स नागेन्द्रो वासुकिः परया मुदा॥  
एवमस्त्विति तद्वाक्यं भगिन्याः प्रत्यगृह्णत॥  
सान्त्वमानार्थदानैश्च पूजया चारुरूपया॥  
सोदर्यां पूजयामास स्वसारं पन्नगोत्तमः॥  
ततः प्रववृधे गर्भो महातेजा महाप्रभः॥  
यथा सोमो द्विजश्रेष्ठ शुक्लपक्षोदितो दिवि॥  
अथ काले तु सा ब्रह्मन्प्रजज्ञे भुजगस्वसा॥  
कुमारं देवगर्भाभं पितृमातृभयापहम्॥  
ववृधे स तु तत्रैव नागराजनिवेशने॥  
वेदांश्चाधिजगे साङ्गान्भार्गवाच्च्यवनात्मजात्॥  
चीर्ण+++(=चर्+नक्)+++व्रतो बाल एव बुद्धिसत्त्वगुणान्वितः॥  
नाम चास्याभवत्ख्यातं लोकेष्वास्तीक इत्युत॥  
अस्तीत्युक्त्वा गतो यस्मात्पिता गर्भस्थमेव तम्॥  
वनं तस्मादिदं तस्य नामास्तीकेति विश्रुतम्॥  
स बाल एव तत्रस्थश्चरन्नमितबुद्धिमान्॥  
गृहे पन्नगराजस्य प्रयत्नात् परिरक्षितः॥  
भगवानिव देवेशः शूलपाणिर्हिरण्मयः॥  
विवर्धमानः सर्वांस्तान्पन्नगानभ्यहर्षयत्॥  

इति श्रीमन्महाभारते आदिपर्वणि आस्तीकपर्वणि अष्टचत्वारिंशोऽध्यायः॥  
48 ॥  