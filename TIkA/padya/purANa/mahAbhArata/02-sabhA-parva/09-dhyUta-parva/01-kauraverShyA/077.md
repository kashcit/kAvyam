
## विषयाः

जनमेजयेन विस्तरेण द्यूतवृत्तान्तकथनप्रार्थनम्॥ 1॥ धृतराष्ट्रेण दुर्योधनम्प्रति द्यूतनिषेधनम्॥ 2॥ दुर्योधनेन धृतराष्ट्रम्प्रति भीमादिकृतस्वापहसनादिकथनम्॥ 3॥

## पाठः

जनमेजय उवाच॥  
कथं समभवद्द्यूतं भ्रातॄणां तन्महात्ययम्।  
यत्र तद्व्यसनं प्राप्तं पाण्डवैर्मे पितामहैः॥  
के च तत्र सभास्तारा राजानो ब्रह्मवित्तम॥  
के चैनमन्वमोदन्त के चैनं प्रत्यषेधयन्॥  
विस्तरेणैतदिच्छामि कथ्यमानं त्वया द्विज।  
मूलं ह्येतद्विनाशस्य पृथिव्या द्विजसत्तम॥  

सौतिरुवाच।  
एवमुक्तस्ततो राज्ञा व्यासशिष्यः प्रतापवान्।  
आचचक्षे यथावृत्तं तत्सर्वं सर्ववेदवित्॥  

वैशम्पायन उवाच॥  
शृणु मे विस्तरेणेमां कथां भरतसत्तम॥  
भूय एव महाराज यदि ते श्रवणे मतिः॥  
विदुरस्य मतिं ज्ञात्वा धृतराष्ट्रोऽम्बिकासुतः।  
दुर्योधनमिदं वाक्यमुवाच विजने पुनः॥  
अलं द्यूतेन गान्धारे विदुरो न प्रशंसति।  
न ह्यसौ सुमहाबुद्धिरहितं नो वदिष्यति॥  
हितं हि परमं मन्ये विदुरो यत्प्रभाषते।  
क्रियतां पुत्र तत्सर्वमेतन्मन्ये हितं तव॥  

देवर्षिर्वासवगुरुर्देवराजाय धीमते॥  
यत्प्राह शास्त्रं भगवान्बृहस्पतिरुदारधीः।  
तद्वेद विदुरः सर्वं सरहस्यं महाकविः॥  
स्थितस्तु वचने तस्य सदाऽहमपि पुत्रक।  

विदुरो वापि मेधावी कुरूणां प्रवरो मतः॥  
उद्धवो वा महाबुद्धिर्वृष्णीनामर्चितो नृप।  
तदलं पुत्र द्यूतेन द्यूते भेदो हि दृश्यते॥  
भेदे विनाशो राज्यस्य तत्पुत्र परिवर्जय॥  

पित्रा मात्रा च पुत्रस्य यद्वै कार्यं परं स्मृतम्।  
प्राप्तस्त्वमसि तन्नाम पितृपैतामहं पदम्॥  
अधीतवान्कृती शास्त्रे लालितः सततं गृहे।  
भ्रातृज्येष्ठः स्थितो राज्ये विन्दसे किं न शोभनम्॥  
पृथग्जनैरलभ्यं यद्भोजनाच्छादनं परम्।  
तत्प्राप्तोऽसि महाबाहो कस्माच्छोचसि पुत्रक॥  

स्फीतं राष्ट्रं महाबाहो पितृपैतामहं महत्।  
नित्यमाज्ञापयन्भासि दिवि देवेश्वरो यथा॥  
`यादृशं च तवैश्वर्यं तदन्येषां सुदुर्लभम्।  
ये चोपभोगास्ते राजन्मया ते परिकीर्तिताः'॥  
तस्य ते विदितप्रज्ञ शोकमूलमिदं कथम्।  
समुत्थितं दुःखकरं तन्मे शंसितुमर्हसि॥  

दुर्योधन उवाच॥  
अश्नाम्याच्छादयामीति प्रपश्यन्हीनपौरुषः।  
नामर्षं कुरुते यस्तु पुरुषः सोऽधमः स्मृतः॥  
न मां प्रीणाति राजेन्द्र लक्ष्मीः साधारणी विभो।  
ज्वलितामेव कौन्येये श्रियं दृष्ट्वा च विव्यथे॥  
सर्वां च पृथिवीं चैव युधिष्ठिरवशानुगाम्।  
स्थिरोऽस्मि योऽहं जीवामि दुःखादेतद्ब्रवीमि ते।  

आवर्जिता इवाभान्ति नीपाश्चित्रककौकुराः +++(कुलविशेषाः)+++।  
कारस्कारा लोहजङ्घा युधिष्ठिरनिवेशने॥  
हिमवत्सागरानूपाः सर्वरत्नाकरास्तथा॥  
अन्त्याः सर्वे पर्युदस्ता युधिष्ठिरनिवेशने॥  

ज्येष्ठोऽयमिति मां मत्वा श्रेष्ठश्चेति विशाम्पते।  
युधिष्ठिरेण सत्कृत्य युक्तो रत्नपरिग्रहे॥  
उपस्थितानां रत्नानां श्रेष्ठानामर्घहारिणाम्।  
नादृश्यत परः पारो नापरस्तत्र भारत॥  

न मे हस्तः समभवद्वसु तत्प्रतिगृह्णतः।  
अतिष्ठन्त मयि श्रान्ते गृह्य दूराहृतं वसु॥  
कृतां बिन्दुसरोरत्नैर्मयेन स्फाटिकच्छदाम्।  
अपश्यं नलिनीं पूर्णामुदकस्येव भारत॥  

वस्त्रमुत्कर्षति मयि प्राहसत्स वृकोदरः।  
शत्रोरृद्धिविशेषेण विमूढं रत्नवर्जितम्॥  
तत्र स्म यदि शक्तः स्यां पातयेयं वृकोदरम्॥  
यदि कुर्यां समारम्भं भीमं हन्तुं नराधिप॥  

शिशुपाल इवास्माकं गतिः स्यान्नात्र संशयः।  
सपत्नेनावहासो मे स मां दहति भारत॥  

पुनश्च तादृशीमेव वापीं जलजशालिनीम्।  
मत्वा शिलासमां तोये पतितोऽस्मि नराधिप॥  
तत्र मां प्राहसत्कृष्णः पार्थेन सह सुस्वरम्।  
द्रौपदी च सह स्त्रीभिर्व्यथयन्ती मनो मम॥  
क्लिन्नवस्त्रस्य तु जले किङ्करा राजनोदिताः।  
ददुर्वासांसि मेऽन्यानि तच्च दुःखं परं मम॥  

प्रलम्भं च शृणुष्वान्यद्वदतो मे नराधिप।  
अद्वारेण विनिर्गच्छन्द्वारसंस्थानरूपिणा।  
अभिहत्य शिलां भूयो ललाटेनास्मि विक्षतः॥  
तत्र मां यमजौ दूरादालोक्य ललितौ किल॥  
बाहुभिः परिगृह्णीतां शोचन्तौ सहितावुभौ॥  
उवाच सहदेवस्तु तत्र मां विस्मयन्निव।  
इदं द्वारमितो गच्छ राजन्निति पुनः पुनः॥  
भीमसेनेन तत्रोक्तो धृतराष्ट्रात्मजेति च।  
सम्बोध्य प्रहसित्वा च इतो द्वारं नराधिप॥  
नामधेयानि रत्नानां पुरस्तान्न श्रुतानि मे।  
यानि दृष्टानि मे तस्यां मनस्तपति तच्च मे॥ ॥  
इति श्रीमन्महाभारते सभापर्वणि द्यूतपर्वणि सप्तसप्ततितमोऽध्यायः॥ 77 ॥

## टिप्पणयः

 नीपादयो राजानः। आवर्जिता दासवद्वशगाः॥ पर्युदस्ता दूरक्षिप्ताः॥ न समभवत् समर्थो नाभवत्॥

