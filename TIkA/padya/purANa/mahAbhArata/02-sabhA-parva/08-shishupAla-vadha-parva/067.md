## विषयाः

शिशुपालेन राज्ञां प्रशंसनपूर्वकं गर्हितेन भीष्मेण राज्ञां तिरस्करणादिकम्॥ 1॥

## पाठः

भीष्म उवाच॥  
नैषा चेदिपतेर्बुद्धिर्यया त्वाह्वयतेऽच्युतम्।  
नूनमेव जगद्भर्तुः कृष्णस्यैव विनिश्चयः।  
को हि मां भीमसेनाद्य क्षितावर्हति पार्थिवः।  
क्षेप्तुं कालपरीतात्मा यथैष कुलपांसनः॥  
एष ह्यस्य महाबाहो तेजोंशश्च हरेर्ध्रुवम्॥  
तमेव पुनरादातुं कुरुतेऽत्र मतिं हरिः॥  
येनैष कुरुशार्दूल शार्दूल इव चेदिराट्।  
गर्जत्यतीव दुर्बुद्धिः सर्वानस्मानचिन्तयन्॥  

वैशम्पायन उवाच॥  
ततो न ममृषे चैद्यस्तद्भीष्मवचनं तदा।  
उवाच चैनं सङ्क्रुद्धः पुनर्भीष्ममथोत्तरम्॥  

शिशुपाल उवाच॥  
द्विषतां नोऽस्तु भीष्मैष प्रभावः केशवस्य यः।  
यस्य संस्तववक्ता त्वं बन्दिवत्सततोत्थितः॥  
संस्तवे च मनो भीष्म परेषां रमते यदि।  
तदा संस्तुहि राज्ञस्त्वमिमं हित्वा जनार्दनम्॥  
दरदं स्तुहि बाह्लीकमिमं पार्थिवसत्तमम्।  
जायमानेन येनेयमभवद्दारिता मही॥  
वङ्गाङ्गविषयाध्यक्षं सहस्राक्षसमं बले।  
स्तुहि कर्णमिमं भीष्म महाचापविकर्षणम्॥  
यस्येमे कुण्डले दिव्ये सहजे देवनिर्मिते।  
कवचं च महाबाहो बालार्कसदृशप्रभम्॥  
वासवप्रतिमो येन जरासन्धोऽतिदुर्जयः।  
विजितो बाहुयुद्धेन देहभेदं च लम्भितः॥  
द्रोणं द्रौणिं च साधु त्वं पितापुत्रौ महारथौ।  
स्तुहि स्तुत्यावुभौ भीष्म सततं द्विजसत्तमौ॥  
ययोरन्यतरो भीष्म सङ्क्रुद्धः सचराचराम्।  
इमां वसुमतीं कुर्यादशेषामिति मे मतिः॥  
द्रोणस्य हि समं युद्धे न पश्यामि नराधिपम्।  
नाश्वत्थाम्नः समं भीष्म न च तौ स्तोतुमिच्छसि॥  
पृथिव्यां सागरान्तायां यो वैप्रतिसमो भवेत्।  
दुर्योधनं त्वं राजेन्द्रमतिक्रम्य महाभुजम्॥  
जयद्रथं च राजानं कृतास्त्रं दृढविक्रमम्।  
द्रुमं किम्पुरुषाचार्यं लोके प्रथितविक्रमम्।  
अतिक्रम्य महावीर्यं किं प्रशंससि केशवम्॥  

वृद्धं च भरताचार्यं तथा शारद्वतं कृपम्।  
अतिक्रम्य महावीर्यं किं प्रशंससि केशवम्॥  
धनुर्धराणां प्रवरं रुक्मिणं पुरुषोत्तमम्।  
अतिक्रम्य महावीर्यं किं प्रशंससि केशवम्॥  
भीष्मकं च महावीर्यं दन्तवक्त्रं च भूमिपम्।  
भगदत्तं यूपकेतुं जयत्सेनं च मागधम्॥  
विराटद्रुपदौ चोभौ शकुनिं च बहद्बलम्।  
विन्दानुविन्दावावन्त्यौ पाण्ड्यं श्वेतमथोत्तमम्॥  
शङ्खं च सुमहाभागं वृषसेनं च मानिनम्।  
एकलव्यं च विक्रान्तं कालिङ्गं च महारथम्॥  
अतिक्रम्य महावीर्यं किं प्रशंसति केशवम्।  

शल्यादीनपि कस्मात्त्वं न स्तौषि वसुधाधिपान्।  
स्तवाय यदि ते बुद्धिर्वर्तते भीष्म वसुधाधिपान्।  
किं हि शक्यं मया कर्तुं यद्वृद्धानां त्वया नृप।  
पुरा कथयतां नूनं न श्रुतं धर्मवादिनाम्॥  
आत्मनिन्दात्मपूजा च परनिन्दा परस्तवः।  
अनाचरितमार्याणां वृत्तमेतच्चतुर्विधम्॥  
यदस्तव्यमिमं शश्वन्मोहात्संस्तौषि भक्तितः।  
केशवं तच्च ते भीष्म न कश्चिदनुमन्यते॥  

कथं भोजस्य पुरुषे वत्सपाले दुरात्मनि।  
समावेशयसे सर्वं जगत्केवलकाम्यया॥  

अथ चैषा न ते बुद्धिः प्रकृतिं याति भारत।  
मयैव कथितं पूर्वं भूलिङ्गशकुनिर्यथा॥  
भूलिङ्गशकुनिर्नाम पार्श्वे हिमवतः परे॥  
भीष्म तस्याः सदा वाचः श्रूयन्तेऽर्थविगर्हिताः॥  
मा साहसमितीदं सा सततं वाशते+++(=पक्षिरावं कुरुते)+++ किल।  
साहसं चात्मनातीव चरन्ती नावबुध्यते॥  
सा हि मांसार्गलं भीष्म मुखात्सिंहस्य खादतः।  
दन्तान्तरविलग्नं यत्तदादत्तेऽल्पचेतना॥  
इच्छतः सा हि सिंहस्य भीष्म जीवत्यसंशयम्।  

तद्वत्त्वमप्यधर्मिष्ठ सदा वाचः प्रभाषसे॥  
इच्छतां भूमिपालानां भीष्म जीवस्यसंशयम्।  
लोकविद्विष्टकर्मा हि नान्योऽस्ति भवता समः॥  

वैशम्पायन उवाच॥  
ततश्चेदिपतेः श्रुत्वा भीष्मः स कटुकं वचः।  
उवाचेदं वचो राजंश्चेदिराजस्य शृण्वतः॥  

इच्छतां किल नामाहं जीवाम्येषां महीक्षिताम्।  
सोऽहं न गणयाम्येतांस्तृणेनापि नराधिपान्॥  

एवमुक्ते तु भीष्मेण ततः सञ्चुक्रुशुर्नृपाः।  
केचिज्जहृषिरे तत्र केचिद्भीष्मं जगर्हिरे॥  
केचिदूचुर्महेष्वासाः श्रुत्वा भीष्मस्य यद्वचः।  

पापोऽवलिप्तो वृद्धश्च नायं भीष्मोऽर्हति क्षमाम्॥  
हन्यतां दुर्मतिर्भीष्मः पशुवत्साध्व् अयं नृपाः।  
सर्वैः समेत्य संरब्धैर्दह्यतां वा कटाग्निना॥  

इति तेषां वचः श्रुत्वा ततः कुरुपितामहः।  
उवाच मतिमान्भीष्मस्तानेव वसुधाधिपान्॥  
उक्तस्योक्तस्य नेहान्तमहं समुपलक्षये।  

यत्तु वक्ष्यामि तत्सर्वं शृणुध्वं वसुधाधिपाः॥  
पशुवद्घातनं वा मे दहनं वा कटाग्निना।  
क्रियतां मूर्ध्नि वो न्यस्तं मयेदं सकलं पदम्॥  
एष तिष्ठति गोविन्दः पूजितोऽस्माभिरच्युतः।  
यस्य वस्त्वरते बुद्धिर्मरणाय स माधवम्॥  
कृष्णमाह्वयतामद्य युद्धे चक्रगदाधरम्।  
यादवस्यैव देवस्य देहं विशतु पातितः॥ ॥  
इति श्रीमन्महाभारते सभापर्वणि शिशुपालवधपर्वणि सप्तषष्टितमोऽध्यायः॥ 67 ॥

## टिप्पणयः

 वैप्रतिसमः विगतः प्रतिसमो यस्य स तथा। स्वार्थे तद्धितः। अतुल इत्यर्थः॥ कुलिङ्गशकुनिरिति स्त्रीपक्षिविशेषः॥ कटाग्निना कक्षाग्निना॥
