---
title: सप्तशती-न्यासः
unicode_script: devanagari
---

॥विनियोगः॥
प्रथममध्यमोत्तरचरित्राणां ब्रह्मविष्णुरुद्रा ऋषयः, श्रीमहाकालीमहालक्ष्मीमहासरस्वत्यो देवताः, गायत्र्युष्णिगनुष्टुभश्‍छन्दांसि, नन्दाशाकम्भरीभीमाः शक्तयः, रक्तदन्तिकादुर्गाभ्रामर्यो बीजानि, अग्निवायुसूर्यास्तत्त्वानि, ऋग्यजुःसामवेदा ध्यानानि, सकलकामनासिद्धये श्रीमहाकालीमहालक्ष्मीमहासरस्वतीदेवताप्रीत्यर्थे जपे विनियोगः।  

ॐ  
खड्‌गिनी शूलिनी घोरा गदिनी चक्रिणी तथा।  
शङ्खिनी चापिनी बाणभुशुण्डीपरिघायुधा॥  
अङ्गुष्ठाभ्यां नमः।  

ॐ  
शूलेन पाहि नो देवि पाहि खड्गेन चाम्बिके।  
घण्टास्वनेन नः पाहि चापज्यानिःस्वनेन च॥ तर्जनीभ्यां नमः।  

ॐ  
प्राच्यां रक्ष प्रतीच्यां च चण्डिके रक्ष दक्षिणे।  
भ्रामणेनात्मशूलस्य उत्तरस्यां तथेश्‍वरि॥ मध्यमाभ्यां नमः।  

ॐ  
सौम्यानि यानि रूपाणि त्रैलोक्ये विचरन्ति ते।  
यानि चात्यर्थघोराणि तै रक्षास्मांस्तथा भुवम्॥ अनामिकाभ्यां नमः।  

ॐ  
खड्गशूलगदादीनि यानि चास्त्राणि तेऽम्बिके।  
करपल्लवसङ्गीनि तैरस्मान् रक्ष सर्वतः॥ कनिष्ठिकाभ्यां नमः।  

ॐ  
सर्वस्वरूपे सर्वेशे सर्वशक्तिसमन्विते।  
भयेभ्यस्त्राहि नो देवि दुर्गे देवि नमोऽस्तु ते॥ करतलकरपृष्ठाभ्यां।  

ॐ  
खड्‌गिनी शूलिनी घोरा॰ - हृदयाय नमः।  

ॐ  
शूलेन पाहि नो देवि॰ - शिरसे स्वाहा।  

ॐ  
प्राच्यां रक्ष प्रतीच्यां च॰ - शिखायै वषट्।  

ॐ  
सौम्यानि यानि रूपाणि॰ - कवचाय हुम्।  

ॐ  
खड्गशूलगदादीनि॰ - नेत्रत्रयाय वौषट्।  

ॐ  
सर्वस्वरूपे सर्वेशे॰ - अस्त्राय फट्।  

## ॥ध्यानम्॥

ॐ  
विद्युद्दामसमप्रभां मृगपतिस्कन्धस्थितां भीषणां
कन्याभिः करवालखेटविलसद्धस्ताभिरासेविताम्।  
हस्तैश्‍चक्रगदासिखेटविशिखांश्‍चापं गुणं तर्जनीं
बिभ्राणामनलात्मिकां शशिधरां दुर्गां त्रिनेत्रां भजे॥