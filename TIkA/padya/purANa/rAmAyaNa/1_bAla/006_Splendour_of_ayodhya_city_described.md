---
title: 006 Splendour of ayodhya city described
title_english: 006 Splendour of ayodhya city described

---
तस्यां पुर्यामयोध्यायां वेदवित्सर्वसंग्रहः ।  
दीर्घदर्शी महातेजाः पौरजानपदप्रियः ॥ १-६-१  
इक्ष्वाकूणामतिरथो यज्वा धर्मपरो वशी ।  
महर्षिकल्पो राजर्षिः त्रिषु लोकेषु विश्रुतः ॥ १-६-२  
बलवान्निहतामित्रो मित्रवान्विजितेन्द्रियः ।  
धनैश्च संचयैश्चान्यैः शक्रवैश्रवणोपमः ॥ १-६-३  
यथा मनुर्महातेजा लोकस्य परिरक्षिता ।  
तथा दशरथो राजा लोकस्य परिरक्षिता ॥ १-६-४  
तेन सत्याभिसंधेन त्रिवर्गमनुतिष्ठता ।  
पालिता सा पुरी श्रेष्ठा इन्द्रेणेवामरावती ॥ १-६-५  
तस्मिन्पुरवरे हृष्टा धर्मात्मानो बहुश्रुताः ।  
नरास्तुष्टा धनैः स्वैः स्वैरलुब्धाः सत्यवादिनः ॥१-६-६  
नाल्पसंनिचयः कश्चिदासीत्तस्मिन्पुरोत्तमे ।  
कुटुंबी यो ह्यसिद्धार्थोऽगवाश्वधनधान्यवान् ॥ १-६-७  
कामी वा न कदर्यो वा नृशंसः पुरुषः क्वचित् ।  
द्रष्टुं शक्यमयोध्यायां नाविद्वान्न च नास्तिकः ॥ १-६-८  
सर्वे नराश्च नार्यश्च धर्मशीलाः सुसंयताः ।  
उदिताः शीलवृत्ताभ्यां महर्षय इवामलाः ॥ १-६-९  
नाकुण्डली नामुकुटी नास्रग्वी नाल्पभोगवान् ।  
नामृष्टो नानुलिप्ताङ्गो नासुगन्धश्च विद्यते ॥ १-६-१०  
नामृष्टभोजी नादाता नाप्यनङ्गदनिष्कधृक् ।  
नाहस्ताभरणो वापि दृश्यते नाप्यनात्मवान् ॥ १-६-११  
नानाहिताग्निर्नायज्वा न क्षुद्रो वा न तस्करः ।  
कश्चिदासीदयोध्यायां न चावृत्तो न संकरः ॥ १-६-१२  
स्वकर्मनिरता नित्यं ब्राह्मणा विजितेन्द्रियाः ।  
दानाध्यानशीलाश्च संयताश्च प्रतिग्रहे ॥ १-६-१३  
न नास्तिको नानृतको न कश्चिदबहुश्रुतः ।  
नासूयको न चाशक्तो नाविद्वान्विद्यते तदा ॥ १-६-१४  
नाषडङ्गविदत्रासीन्नाव्रतो नासहस्रदः ।  
न दीनः क्षिप्तचित्तो वा व्यथितो वापि कश्चन ॥१-६-१५  
कश्चिन्नरो वा नारी वा नाश्रीमान्नाप्यरूपवान् ।  
द्रष्टुं शक्यमयोध्यायां नापि राजन्यभक्तिमान् ॥ १-६-१६  
वर्णेष्वग्र्यचतुर्थेषु देवतातिथिपूजकाः ।  
कृतज्ञाश्च वदान्याश्च शूरा विक्रमसंयुताः ॥ १-६-१७  
दीर्घायुषो नराः सर्वे धर्मं सत्यं च संश्रिताः ।  
सहिताः पुत्रपौत्रैश्च नित्यं स्त्रीभिः पुरोत्तमे ॥ १-६-१८  
क्षत्रं ब्रह्ममुखं चासीद्वैश्याः क्षत्रमनुव्रताः ।  
शूद्राः स्वधर्मनिरतास्त्रीन्वर्णानुपचारिणः ॥ १-६-१९  
सा तेनेक्ष्वाकुनाथेन पुरी सुपरिरक्षिता ।  
यथा पुरस्तान्मनुना मानवेन्द्रेण धीमता ॥ १-६-२०  
योधानामग्निकल्पानां पेशलानाममर्षिणाम् ।  
संपूर्णा कृतविद्यानां गुहा केसरिणामिव ॥ १-६-२१  
कांभोजविषये जातैर्बाह्लीकैश्च हयोत्तमैः ।  
वनायुजैर्नदीजैश्च पूर्णा हरिहयोत्तमैः ॥ १-६-२२  
विंध्यपर्वतजैर्मत्तैः पूर्णा हैमवतैरपि ।  
मदान्वितैरतिबलैर्मातङ्गैः पर्वतोपमैः ॥ १-६-२३  
ऐरावतकुलीनैश्च महापद्मकुलैस्तथा ।  
अंजनादपि निष्क्रान्तैः वामनादपि च द्विपैः ॥ १-६-२४  
भद्रैर्मन्द्रैर्मृगैश्चैव भद्रमन्द्रमृगैस्तथा ।  
भद्रमन्द्रैर्भद्रमृगैर्मृगमन्द्रैश्च सा पुरी ।  
नित्यमत्तैः सदा पूर्णा नागैरचलसन्निभैः ॥ १-६-२५  
सा योजने च द्वे भूयः सत्यनामा प्रकाशते ।  
यस्यां दशरथो राजा वसन् जगदपालयत् ॥ १-६-२६  
तां पुरीं स महातेजा राजा दशरथो महान् ।  
शशास शमितामित्रो नक्षत्राणीव चन्द्रमाः ॥१-६-२७  
तां सत्यनामां दृढतोरणार्गलाम्  
गृहैर्विचित्रैरुपशोभितां शिवाम् ।  
पुरीमयोध्यां नृसहस्रसंकुलाम्  
शशास वै शक्रसमो महीपतिः ॥ १-६-२८  
इति वाल्मीकिरामायणे आदिकाव्ये बालकाण्डे षष्ठः सर्गः