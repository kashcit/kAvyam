---
title: 016 yajna purusha presents divine dessert as fruit of ritual
title_english: 016 yajna purusha presents divine dessert as fruit of ritual

---

ततो नारायणो विष्णुर्नियुक्तः सुरसत्तमैः ॥  
जानन्नपि सुरानेवं श्लक्ष्णं वचनमब्रवीत् ॥  
उपायः को वधे तस्य राक्षसाधिपतेः सुराः ॥  
यमहं तं समास्थाय निहन्यामृषिकण्टकम् ॥  
एवमुक्ताः सुराः सर्वे प्रत्यूचुर्विष्णुमव्ययम् ॥  
मानुषीं तनुमास्थाय रावणं जहि संयुगे ॥  
स हि तेपे तपस्तीव्रं दीर्घकालमरिन्दम ॥  
येन तुष्टोऽभवद्ब्रह्मा लोककृल्लोकपूजितः ॥  
सन्तुष्टः प्रददौ तस्मै राक्षसाय वरं प्रभुः ॥  
नानाविधेभ्यो भूतेभ्यो भयं नान्यत्र मानुषात् ॥  
अवज्ञाताः पुरा तेन वरदानेन मानवाः ॥  
एवं पितामहात् तस्माद् वरदानेन गर्वितः ॥ १-१६-६  
उत्सादयति लोकान् त्रीईन् स्त्रियश् चापि अपकर्षति ।  
तस्मात्तस्य वधो दृष्टो मानुषेभ्यः परन्तप ॥ १-१६-७  
इत्येतद्वचनं श्रुत्वा सुराणां विष्णुरात्मवान् ॥  
पितरं रोचयामास तदा दशरथं नृपम् ॥  
स चाप्यपुत्रो नृपतिस्तस्मिन्काले महाद्युतिः ॥  
अन्तर्धानं गतो देवैः पूज्यमानो महर्षिभिः ॥ १-१६-१०
(अयजत्पुत्रियामिष्टिं पुत्रेप्सुररिसूदनः ॥)  
ततो वै यजमानस्य पावकाद् अतुल प्रभम् ।  
प्रादुर्भूतं महद्भूतं महावीर्यं महाबलम् ॥  
कृष्णं रक्ताम्बरधरं रक्तास्यं दुन्दुभिस्वनम् ॥  
स्निग्धहर्यक्षतनुजश्मश्रुप्रवरमूर्धजम् ॥  
शुभलक्षणसम्पन्नं दिव्याभरणभूषितम् ॥  
शैलशृङ्गसमुत्सेधं दृप्तशार्दूलविक्रमम् ॥  
दिवाकरसमाकारं दीप्तानलशिखोपमम् ॥  
तप्तजाम्बूनदमयीं राजतान्तपरिच्छदाम् ॥  
दिव्यपायससम्पूर्णां पात्रीं पत्नीमिव प्रियाम् ॥  
प्रगृह्य विपुलां दोर्भ्यां स्वयं मायामयीमिव ॥  
समवेक्ष्याब्रवीद्वाक्यमिदं दशरथं नृपम् ॥  
प्राजापत्यं नरं विद्धि मामिहाभ्यागतं नृप ॥  
ततः परं तदा राजा प्रत्युवाच कृताञ्जलिः ॥  
भगवन्स्वागतं तेऽस्तु किमहं करवाणि ते ॥  
अथो पुनरिदं वाक्यं प्राजापत्यो नरोऽब्रवीत् ॥  
राजन्नर्चयता देवानद्य प्राप्तमिदं त्वया ॥  
इदं तु नरशार्दूल पायसं देवनिर्मितम् ॥  
प्रजाकरं गृहाण त्वं धन्यमारोग्यवर्धनम् ॥  
भार्याणामनुरूपाणामश्नीतेति प्रयच्छ वै ॥  
तासु त्वं लप्स्यसे पुत्रान्यदर्थं यजसे नृप ॥  
तथेति नृपतिः प्रीतः शिरसा प्रतिगृह्यताम् ॥  
पात्रीं देवान्नसम्पूर्णां देवदत्तां हिरण्मयीम् ॥  
अभिवाद्य च तद्भूतमद्भुतं प्रियदर्शनम् ॥  
मुदा परमया युक्तश्चकाराभिप्रदक्षिणम् ॥  
ततो दशरथः प्राप्य पायसं देवनिर्मितम् ॥  
बभूव परमप्रीतः प्राप्य वित्तमिवाधनः ॥  
ततस्तदद्भुतप्रख्यं भूतं परमभास्वरम् ॥  
संवर्तयित्वा तत्कर्म तत्रैवान्तरधीयत ॥  
हर्षरश्मिभिरुद्योतं तस्यान्तःपुरमाबभौ ॥  
शारदस्याभिरामस्य चन्द्रस्येव नभोंऽशुभिः ॥  
सोऽन्तःपुरं प्रविश्यैव कौसल्यामिदमब्रवीत् ॥  
पायसं प्रतिगृह्णीष्व पुत्रीयं त्विदमात्मनः ॥  
कौसल्यायै नरपतिः पायसार्धं ददौ तदा ॥  
अर्धादर्धं ददौ चापि सुमित्रायै नराधिपः ॥  
कैकेय्यै चावशिष्टार्धं ददौ पुत्रार्थकारणात् ॥  
प्रददौ चावशिष्टार्धं पायसस्यामृतोपमम् ॥  
अनुचिन्त्य सुमित्रायै पुनरेव महीपतिः ॥  
एवं तासां ददौ राजा भार्याणां पायसं पृथक् ॥  
तास्त्वेतत्पायसं प्राप्य नरेन्द्रस्योत्तमाः स्त्रियः ॥  
सम्मानं मेनिरे सर्वाः प्रहर्षोदितचेतसः ॥  
पुत्रत्वं तु गते विष्णौ राज्ञस्तस्य महात्मनः ॥  
उवाच देवताः सर्वाः स्वयम्भूर्भगवानिदम् ॥  
सत्यसन्धस्य वीरस्य सर्वेषां नो हितैषिणः ॥  
विष्णोः सहायान्बलिनः सृजध्वं कामरूपिणः ॥  
मायाविदश्च शूरांश्च वायुवेगसमाञ्जवे ॥  
नयज्ञान्बुद्धिसम्पन्नान्विष्णुतुल्यपराक्रमान् ॥  
असंहार्यानुपायज्ञान्दिव्यसंहननान्वितान् ॥  
सर्वास्त्रगुणसम्पन्नानमृतप्राशनानिव ॥  
अप्सरःसु च मुख्यासु गन्धर्वीणां तनूषु च ॥  
यक्षपन्नगकन्यासु ऋष्कविद्याधरीषु च ॥  
किन्नरीणां च गात्रेषु वानरीणां तनूषु च ॥  
सृजध्वं हरिरूपेण पुत्रांस्तुल्यपराक्रमान् ॥  
पूर्वम् एव मया सृष्टो जाम्बवान् ऋक्ष पुङ्गवः ।  
जृम्भमाणस्य सहसा मम वक्राद् अजायत ॥ १-१७-७  
ते तथोक्ता भगवता तत्प्रतिश्रुत्य शासनम् ॥  
जनयामासुरेवं ते पुत्रान्वानररूपिणः ॥  
ऋषयश्च महात्मानः सिद्धविद्याधरोरगाः ॥  
चारणाश्च सुतान्वीरान्ससृजुर्वनचारिणः ॥  
वानरेन्द्रं महेन्द्राभम् इन्द्रः वालिनम् आत्मजम् ।  
सुग्रीवं जनयामास तपनस्तपतां वरः ॥ १-१७-१०  
बृहस्पतिस्त्वजनयत् तारं नाम महाकपिम् ।  
सर्ववानरमुख्यानां बुद्धिमन्तम् अनुत्तमम् ॥ १-१७-११  
धनदस्य सुतः श्रीमान् वानरो गन्धमादनः ।  
विश्वकर्मा त्वजनयन् नलं नाम महाकपिम् ॥ १-१७-१२  
पावकस्य सुतः श्रीमान् नीलोऽग्निसदृशप्रभः ।  
तेजसा यशसा वीर्याद् अत्यरिच्यत वीर्यवान् ॥ १-१७-१३  
रूपद्रविणसम्पन्नौ अश्विनौ रूपसम्मतौ ।  
मैन्दं च द्विविदं चैव जनयामासतुः स्वयम् ॥ १-१७-१४  
वरुणो जनयामास सुषेणं नाम वानरम् ।  
शरभं जनयामास पर्जन्यस्तु महाबलः ॥ १-१७-१५  
मारुतस्य औरसः श्रीमान् हनुमान् नाम वानरः ।  
वज्रसंहननोपेतो वैनतेयसमो जवे ॥ १-१७-१६  
सर्व वानर मुख्येषु बुद्धिमान् बलवान् अपि ।  
ते सृष्टा बहुसाहस्रा दशग्रीववधोद्यताः ॥  
अप्रमेयबला वीरा विक्रान्ताः कामरूपिणः ॥  
ते गजाचलसङ्काशा वपुष्मन्तो महाबलाः ॥  
ऋक्षवानरगोपुच्छाः क्षिप्रमेवाभिजज्ञिरे ॥  
यस्य देवस्य यद्रूपं वेषो यश्च पराक्रमः ॥  
अजायत समस्तेन तस्य तस्य सुतः पृथक् ॥  
गोलाङ्गूलीषु चोत्पन्नाः केचित्सम्मतविक्रमाः ॥  
ऋक्षीषु च तथा जाता वानराः किन्नरीषु च ।  
देवा महर्षि गन्धर्वास्तार्क्ष्य यक्षा यशस्विनः ॥ १-१७-२१  
नागाः किम्पुरुषाश् चैव सिद्ध विद्याधर उरगाः ।  
बहवो जनयामासुः हृष्टास्तत्र सहस्रशः ॥ १-१७-२२  
चारणाश् च सुतान् वीरान् ससृजुः वन चारिणः ।  
वानरान् सु महाकायान् सर्वान् वै वन चारिणः ॥ १-१७-२३  
अप्सरस्सु च मुख्यासु तदा विद्यधरीषु च ।  
नागकन्यासु च तदा गन्धर्वीणां तनूषु च ।  
कामरूप-बलोपेता यथा-काम-विचारिणः ॥ १-१७-२४  
सिंह-शार्दूल-सदृशा दर्पेण च बलेन च ।  
शिला प्रहरणाः सर्वे सर्वे पर्वत-योधिनः ॥ १-१७-२५  
नखदंष्ट्रायुधाः सर्वे सर्वे सर्वास्त्रकोविदाः ॥  
विचालयेयुः शैलेन्द्रान्भेदयेयुः स्थिरान्द्रुमान् ॥  
क्षोभयेयुश्च वेगेन समुद्रं सरितां पतिम् ॥  
दारयेयुः क्षितिं पद्भ्यामाप्लवेयुर्महार्णवम् ॥  
नभस्तलं विशेयुश्च गृह्णीयुरपि तोयदान् ॥  
गृह्णीयुरपि मातङ्गान्मत्तान्प्रव्रजतो वने ॥  
नर्दमानांश्च नादेन पातयेयुर्विहङ्गमान् ॥  
ईदृशानां प्रसूतानि हरीणां कामरूपिणाम् ॥  
शतं शतसहस्राणि यूथपानां महात्मनाम् ।  
ते प्रधानेषु यूथेषु हरीणां हरियूथपाः ॥ १-१७-३०  
बभूवुर्यूथपश्रेष्ठा वीरांश्चाजनयन्हरीन् ॥  
अन्ये ऋक्षवतः प्रस्थानुपतस्थुः सहस्रशः ॥  
अन्ये नानाविधाञ्शैलान्काननानि च भेजिरे ॥  
सूर्यपुत्रं च सुग्रीवं शक्रपुत्रं च वालिनम् ॥  
भ्रातरावुपतस्थुस्ते सर्व एव हरीश्वराः ॥  
नलं नीलं हनूमन्तम् अन्यांश्च हरि यूथपान् ॥ १-१७-३३  
ते तार्क्ष्य-बल-सम्पन्नाः सर्वे युद्ध विशारदाः ।  
विचरन्तोऽर्दयन् सर्वान् सिंह-व्याघ्र-महोरगान् ॥ १-१७-३४  
महाबलो महाबाहुः वाली विपुल-विक्रमः ।  
जुगोप भुज-वीर्येण ऋक्ष-गोपुच्छ-वानरान् ॥ १-१७-३५  
तैरियं पृथिवी शूरैः सपर्वत-वनार्णवा ।  
कीर्णा विविध-संस्थानैर्नाना-व्यञ्जन-लक्षणैः ॥ १-१७-३६  
तैर्मेघवृन्दाचलतुल्यकायै;र् महाबलैर्वानरयूथपालैः ॥   
बभूव भूर्भीमशरीररूपैः; समावृता रामसहायहेतोः ॥  १-१७-३७  
इति वाल्मीकि रामायणे आदि काव्ये बाल काण्डे सप्तदशः सर्गः ॥
