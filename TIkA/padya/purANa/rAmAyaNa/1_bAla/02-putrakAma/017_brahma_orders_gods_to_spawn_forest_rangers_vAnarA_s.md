---
title: 017 brahma orders gods to spawn forest rangers vAnarA s
title_english: 017 brahma orders gods to spawn forest rangers vAnarA s

---

---
title: 018 Rama Bharata Lakshmana and Shatrughna took births
title_english: 018 Rama Bharata Lakshmana and Shatrughna took births

---
निर्वृत्ते तु क्रतौ तस्मिन्हयमेधे महात्मनः ॥  
प्रतिगृह्य सुरा भागान्प्रतिजग्मुर्यथागतम् ॥  
समाप्तदीक्षानियमः पत्नीगणसमन्वितः ॥  
प्रविवेश पुरीं राजा सभृत्यबलवाहनः ॥  
यथार्हं पूजितास्तेन राज्ञा वै पृथिवीश्वराः ॥  
श्रीमतां गच्छतां तेषां स्वगृहाणि पुरात् ततः ।  
बलानि राज्ञां शुभ्राणि प्रहृष्टानि चकाशिरे ॥ १-१८-४  
(मुदिताः प्रययुर्देशान्प्रणम्य मुनिपुङ्गवम् ॥)  
गतेषु पृथिवीशेषु राजा दशरथः पुनः ।  
प्रविवेश पुरीं श्रीमान्पुरस्कृत्य द्विजोत्तमान् ॥  
शान्तया प्रययौ सार्धमृष्यशृङ्गः सुपूजितः ॥  
अन्वीयमानो राज्ञाथ सानुयात्रेण धीमता ॥  
कौसल्याजनयद्रामं दिव्यलक्षणसंयुतम् ॥  
विष्णोरर्धं महाभागं पुत्रमिक्ष्वाकुनन्दनम् ॥  
कौसल्या शुशुभे तेन पुत्रेणामिततेजसा ॥  
यथा वरेण देवानामदितिर्वज्रपाणिना ॥  
भरतो नाम कैकेय्यां जज्ञे सत्यपराक्रमः ॥  
साक्षाद्विष्णोश्चतुर्भागः सर्वैः समुदितो गुणैः ॥  
अथ लक्ष्मणशत्रुघ्नौ सुमित्राजनयत्सुतौ ॥  
वीरौ सर्वास्त्रकुशलौ विष्णोरर्धसमन्वितौ ॥  
पुष्ये जातस्तु भरतो मीन लग्ने प्रसन्न धीः ।  
सार्पे जातौ तु सौमित्री कुलीरे ऽभ्युदिते रवौ ॥ १-१८-१५  
राज्ञः पुत्रा महात्मानश्चत्वारो जज्ञिरे पृथक् ॥  
गुणवन्तोऽनुरूपाश्च रुच्या प्रोष्ठपदोपमाः ॥  
(अतीत्यैकादशाहं तु नाम कर्म तथाकरोत् ॥)  
जगुः कलं च गन्धर्वा ननृतुश् चाप्सरो गणाः ।  
देव दुन्दुभयो नेदुः पुष्प-वृष्टिश् च खात् पतत् ॥ १-१८-१७  
उत्सवश् च महान् आसीद् अयोध्यायां जनाकुलः ।  
रथ्याश् च जन सम्बाधा नट-नर्तक-सङ्कुलाः ॥ १-१८-१८  
गायनैश् च विराविण्यो वादनैश् च तथापरैः ।  
विरेजुर् विपुलास्तत्र सर्व रत्न समन्विताः ॥ १-१८-१९  
प्रदेयांश्च ददौ राजा सूत मागध वन्दिनाम् ।  
ब्राह्मणेभ्यो ददौ वित्तं गो धनानि सहस्रशः ॥ १-१८-२०  
अतीत्य एकादशाहं तु नाम कर्म तथाऽकरोत् ।  
ज्येष्ठं रामं महात्मानं भरतं कैकयी सुतम् ॥ १-१८-२१  
सौमित्रिं लक्ष्मणमिति शत्रुघ्नमपरं तथा ॥  
वसिष्ठः परम-प्रीतो नामानि कुरुते तदा ॥ १-१८-२२  
ब्राह्मणान् भोजयामास पौराञ् जानपदान् अपि ।  
उददद् ब्राह्मणानां च रत्नौघम् अमलं बहु ॥ १-१८-२३  
तेषां जन्मक्रियादीनि सर्वकर्माण्यकारयत् ॥  
तेषां केतुरिव ज्येष्ठो रामो रतिकरः पितुः ॥  
बभूव भूयो भूतानां स्वयम्भूरिव सम्मतः ॥  
सर्वे वेदविदः शूराः सर्वे लोकहिते रताः ॥  
सर्वे ज्ञानोपसम्पन्नाः सर्वे समुदिता गुणैः ॥  
तेषामपि महातेजा रामः सत्यपराक्रमः ॥  
धनुर्वेदे च निरताः पितुः शुश्रूषणे रतः ।  
बाल्यात्प्रभृति सुस्निग्धो लक्ष्मणो लक्ष्मिवर्धनः ॥  
रामस्य लोकरामस्य भ्रातुर्ज्येष्ठस्य नित्यशः ॥  
सर्वप्रियकरस्तस्य रामस्यापि शरीरतः ॥  
लक्ष्मणो लक्ष्मिसम्पन्नो बहिःप्राण इवापरः ॥  
न च तेन विना निद्रां लभते पुरुषोत्तमः ॥  
मृष्टम् अन्नम् उपानीतम् अश्नाति न हि तं विना ।  
(यदा हि हयमारूढो मृगयां याति राघवः ॥  
तदैनं पृष्ठतोऽभ्येति सधनुः परिपालयन् ॥)  
भरतस्यापि शत्रुघ्नो लक्ष्मणावरजो हि सः ॥ १-१८-३२  
प्राणैः प्रियतरो नित्यं तस्य चासीत् तथा प्रियः ।  
स चतुर्भिर् महाभागैः पुत्रैर्दशरथः प्रियैः ॥ १-१८-३३  
बभूव परम-प्रीतो देवैरिव पितामहः ।  
ते यदा ज्ञान-सम्पन्नाः सर्वैः समुदिता गुणैः ॥ १-१८-३४  
ह्रीमन्तः कीर्तिमन्तश् च सर्वज्ञा दीर्घ दर्शिनः ।  
तेषाम् एवंप्रभावाणां सर्वेषां दीप्ततेजसाम् ॥ १-१८-३५  
पिता दशरथो हृष्टो ब्रह्मा लोकाधिपो यथा ।  
ते चापि मनुजव्याघ्रा वैदिकाध्ययने रताः ॥ १-१८-३६  
पितृ-शुश्रूषण रता धनुर् वेदे च निष्टिताः ।  
अथ राजा दशरथस्तेषां दार-क्रियां प्रति ॥ १-१८-३७  
चिन्तयामास धर्मात्मा सोपाध्यायः सबान्धवः ॥  
तस्य चिन्तयमानस्य मन्त्रि-मध्ये महात्मनः ॥ १-१८-३८  
अभ्यागच्छत् महातेजा विश्वामित्रो महामुनिः ।  
स राज्ञो दर्शनाकाङ्क्षी द्वाराध्यक्षान् उवाच ह ॥ १-१८-३९  
शीघ्रम् आख्यात मां प्राप्तं कौशिकं गाधिनः सुतम् ।  
तत् श्रुत्वा वचनं तस्य राज्ञो वेश्म प्रदुद्रुवुः ॥ १-१८-४०  
सम्भ्रान्त मनसः सर्वे तेन वाक्येन चोदिताः ।  
ते गत्वा राजभवनं विश्वामित्रमृषिं तदा ॥  
प्राप्तम् आवेदयामासुर् नृपायैरिक्ष्वाकवे तदा ।  
तेषां तद्वचनं श्रुत्वा सपुरोधाः समाहितः ॥ १-१८-४२  
प्रत्युज्जगाम संहृष्टो ब्रह्माणम् इव वासवः ।  
तं दृष्ट्वा ज्वलितं दीप्त्या तपसं संशित व्रतम् ॥ १-१८-४३  
प्रहृष्ट वदनो राजा ततोऽर्घ्यम् उपहारयत् ।  
स राज्ञः प्रतिगृह्यार्घ्यं शास्त्र दृष्टेन कर्मणा ॥ १-१८-४४  
कुशलं चाव्ययं चैव पर्य पृच्छत् नराधिपम् ।  
पुरे कोशे जनपदे बान्धवेषु सुहृत्सु च ॥ १-१८-४५  
कुशलं कौशिको राज्ञः पर्यपृच्छत् सुधार्मिकः ।  
वसिष्ठं च समागंय कुशलं मुनिपुङ्गवः ॥ १-१८-४७  
ऋषीं च तान् यथा न्यायं महाभाग उवाच ह ।  
ते सर्वे हृष्ट मनसस्तस्य राज्ञो निवेशनम् ॥ १-१८-४८  
विविशुः पूजितास्तेन निषेदुश् च यथाऽर्हतः ।  
अथ हृष्ट मना राजा विश्वामित्रं महामुनिम् ॥ १-१८-४९  
उवाच परमोदारो हृष्टस्तम् अभिपूजयन् ।  
यथाऽमृतस्य सम्प्राप्तिः यथा वर्षम् अनूदके ॥ १-१८-५०  
यथा सदृश दारेषु पुत्र जन्माप्रजस्य वै ।  
प्रणष्टस्य यथा लाभो यथा हर्षो महोदये ॥ १-१८-५१  
तथा एवागमनं मन्ये स्वागतं ते महामुने ।  
कं च ते परमं कामं करोमि किमु हर्षितः ॥ १-१८-५२  
पात्रभूतोऽसि मे विप्र दिष्ट्या प्राप्तोऽसि धार्मिक ॥  
अद्य मे सफलं जन्म जीवितं च सुजीवितम् ॥ १-१८-५३  
यस्माद् विप्रेन्द्रम् अद्राक्षं सुप्रभाता निशा मम ।  
पूर्वं राजर्षि शब्देन तपसा द्योतित-प्रभः ॥ १-१८-५४  
ब्रह्मर्षित्वम् अनुप्राप्तः पूज्योऽसि बहुधा मया ।  
तद् अद्भुतम् अभूद्विप्र पवित्रं परमं मम ॥ १-१८-५५  
शुभक्षेत्रगतश्चाहं तव सन्दर्शनात्प्रभो ॥  
ब्रूहि यत्प्रार्थितं तुभ्यं कार्यमागमनं प्रति ॥  
इच्छाम्यनुगृहीतोऽहं त्वदर्थपरिवृद्धये ॥  
कार्यस्य न विमर्शं च गन्तुमर्हसि कौशिक ॥  
कर्ता चाहमशेषेण दैवतं हि भवान्मम ॥  
इति हृदय सुखं निशंय वाक्यम्  
श्रुति सुखम् आत्मवता विनीतम् उक्तम् ।  
प्रथित-गुण-यशा गुणैर्विशिष्टः  
परम ऋषिः परमं जगाम हर्षम् ॥ १-१८-५९  
इति वाल्मीकि रामायणे आदिकाव्ये बाल काण्डे ऽष्टादशः सर्गः