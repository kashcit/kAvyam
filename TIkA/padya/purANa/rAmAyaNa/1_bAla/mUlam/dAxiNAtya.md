---
title: 001 सङ्क्षेपरामायणम्
unicode_script: devanagari
english_title: 001 nArada briefs vAlmIki about rAma rAmAyaNa in a nutshell
---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive
.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-001-Samksheparamayanam.mp3"></div>

श्रीमद्वाल्मीकियरामायणे बालकाण्डे प्रथमः सर्गः ॥१-१॥

## नारदाय प्रश्नः

तपःस्वाध्यायनिरतं तपस्वी वाग्विदां वरम् ।  
नारदं परिपप्रच्छ वाल्मीकिर्मुनिपुङ्गवम् ॥ १॥

को न्वस्मिन्साम्प्रतं लोके गुणवान्कश्च वीर्यवान् ।  
धर्मज्ञश्च कृतज्ञश्च सत्यवाक्यो दृढव्रतः ॥ २॥

चारित्रेण च को युक्तः सर्वभूतेषु को हितः ।  
विद्वान्कः कः समर्थश्च कश्चैकप्रियदर्शनः ॥ ३॥

आत्मवान्को जितक्रोधो मतिमान्कोऽनसूयकः ।  
कस्य बिभ्यति देवाश्च जातरोषस्य संयुगे ॥ ४॥

एतदिच्छाम्यहं श्रोतुं परं कौतूहलं हि मे ।  
महर्षे त्वं समर्थोऽसि ज्ञातुमेवंविधं नरम् ॥ ५॥

## नारदस्योत्तरम्
श्रुत्वा चैतत्त्रिलोकज्ञो वाल्मीकेर्नारदो वचः ।  
श्रूयतामिति चामन्त्र्य प्रहृष्टो वाक्यमब्रवीत् ॥ ६॥

बहवो दुर्लभाश्चैव ये त्वया कीर्तिता गुणाः ।  
मुने वक्ष्याम्यहं बुद्ध्वा तैर्युक्तः श्रूयतां नरः ॥ ७॥

### रामवर्णनम्
इक्ष्वाकुवंशप्रभवो रामो नाम जनैः श्रुतः ।  
नियतात्मा महावीर्यो द्युतिमान् धृतिमान्वशी ॥ ८॥

बुद्धिमान्नीतिमान्वाग्मी श्रीमाञ्शत्रुनिबर्हणः ।  
विपुलांसो+++(=भुजास्थि)+++  महाबाहुः कम्बुग्रीवो महाहनुः ॥ ९॥

महोरस्को महेष्वासो +++(स्नायुभिः)+++ गूढजत्रुर्+++(=collarbone)+++ अरिन्दमः ।  
आजानुबाहुः सुशिराः सुललाटः सुविक्रमः ॥ १०॥

समः समविभक्ताङ्गः स्निग्धवर्णः प्रतापवान् ।  
पीनवक्षा विशालाक्षो लक्ष्मीवाञ् शुभलक्षणः ॥ ११॥

धर्मज्ञः सत्यसन्धश्च प्रजानां च हिते रतः ।  
यशस्वी ज्ञानसम्पन्नः शुचिर्वश्यः समाधिमान् ॥ १२॥

प्रजापतिसमः श्रीमान् धाता रिपुनिषूदनः ।  
रक्षिता जीवलोकस्य धर्मस्य परिरक्षिता॥

रक्षिता जीवलोकस्य धर्मस्य परिरक्षिता ।  
वेदवेदाङ्गतत्त्वज्ञो धनुर्वेदे च निष्ठितः ॥ १३॥

सर्वशास्त्रार्थतत्त्वज्ञो स्मृतिमान्प्रतिभानवान् ।  
सर्वलोकप्रियः साधुरदीनात्मा विचक्षणः ॥ १४॥

सर्वदाभिगतः सद्भिः समुद्र इव सिन्धुभिः ।  
आर्यः सर्वसमश्चैव सदैकप्रियदर्शनः ॥ १५॥

स च सर्वगुणोपेतः कौसल्यानन्दवर्धनः ।  
समुद्र इव गाम्भीर्ये धैर्येण हिमवानिव ॥ १६॥

विष्णुना सदृशो वीर्ये सोमवत् प्रियदर्शनः ।  
कालाग्निसदृशः क्रोधे क्षमया पृथिवीसमः ॥ १७॥

धनदेन समस्त्यागे सत्ये धर्म इवापरः ।  

### अभिषेकयत्नः
तमेवङ्गुणसम्पन्नं रामं सत्यपराक्रमम् ॥ १८॥

ज्येष्ठं श्रेष्ठगुणैर्युक्तं प्रियं दशरथः सुतम् ।  
यौवराज्येन संयोक्तुमैच्छत्प्रीत्या महीपतिः ॥ १९॥

तस्याभिषेकसम्भारान्दृष्ट्वा भार्याथ कैकयी ।  
पूर्वं दत्तवरा देवी वरमेनमयाचत ।  
विवासनं च रामस्य भरतस्याभिषेचनम् ॥ २०॥

स सत्यवचनाद्राजा धर्मपाशेन संयतः ।  
विवासयामास सुतं रामं दशरथः प्रियम् ॥ २१॥

### वनवासः
स जगाम वनं वीरः प्रतिज्ञामनुपालयन् ।  
पितुर्वचननिर्देशात्कैकेय्याः प्रियकारणात् ॥ २२॥

तं व्रजन्तं प्रियो भ्राता लक्ष्मणोऽनुजगाम ह ।  
स्नेहाद्विनयसम्पन्नः सुमित्रानन्दवर्धनः ॥ २३॥

भ्रातरं दयितो भ्रातुः सौभ्रात्रमनुदर्शयन्।  
रामस्य दयिता भार्या नित्यं प्राणसमा हिता॥

जनकस्य कुले जाता देवमायेव निर्मिता ।  
सर्वलक्षणसम्पन्ना नारीणामुत्तमा वधूः ।  
सीताप्यनुगता रामं शशिनं रोहिणी यथा ॥ २४॥

पौरैरनुगतो दूरं पित्रा दशरथेन च ।  
शृङ्गवेरपुरे सूतं गङ्गाकूले व्यसर्जयत् ॥ २५॥

गुहमासाद्य धर्मात्मा निषादाधिपतिं प्रियम्।  
गुहेन सहितो रामो लक्ष्मणेन च सीतया॥

ते वनेन वनं गत्वा नदीस्तीर्त्वा बहूदकाः ।  
चित्रकूटमनुप्राप्य भरद्वाजस्य शासनात् ॥ २६॥

रम्यमावसथं कृत्वा रममाणा वने त्रयः ।  
देवगन्धर्वसङ्काशास्तत्र ते न्यवसन्सुखम् ॥ २७॥

चित्रकूटं गते रामे पुत्रशोकातुरस्तदा ।  
राजा दशरथः स्वर्गं जगाम विलपन्सुतम् ॥ २८॥

मृते तु तस्मिन्भरतो वसिष्ठप्रमुखैर्द्विजैः ।  

### भरतयत्नः
नियुज्यमानो राज्याय नैच्छद्राज्यं महाबलः ।  
स जगाम वनं वीरो रामपादप्रसादकः ॥ २९॥

गत्वा तु स महात्मानं रामं सत्यपराक्रमम्।  
अयाचद्भ्रातरं राममार्यभावपुरस्कृतः ॥

त्वमेव राजा धर्मज्ञ इति रामं वचोऽब्रवीत्।  
रामोऽपि परमोदारः सुमुखः सुमहायशाः॥

न चैच्छत्पितुरादेशाद्राज्यं रामो महाबलः।  
पादुके चास्य राज्याय न्यासं दत्त्वा पुनः पुनः ।  
निवर्तयामास ततो भरतं भरताग्रजः ॥ ३०॥

स काममनवाप्यैव रामपादावुपस्पृशन् ।  
नन्दिग्रामेऽकरोद्राज्यं रामागमनकाङ्क्षया ॥ ३१॥

गते तु भरते श्रीमान् सत्यसन्धो जितेन्द्रियः।  

### दण्डकारण्ये
रामस्तु पुनरालक्ष्य नागरस्य जनस्य च ।  
तत्रागमनमेकाग्रो दण्डकान्प्रविवेश ह ॥ ३२॥

प्रविश्य तु महारण्यं रामो राजीवलोचनः।  
विराधं राक्षसं हत्वा शरभङ्गं ददर्श ह ।  
सुतीक्ष्णं चाप्यगस्त्यं च अगस्त्य-भ्रातरं तथा ॥ ३३॥

अगस्त्यवचनाच्चैव जग्राहैन्द्रं शरासनम् ।  
खड्गं च परमप्रीतस्तूणी चाक्षयसायकौ ॥ ३४॥

### ऋषिरक्षा
वसतस्तस्य रामस्य वने वनचरैः सह ।  
ऋषयोऽभ्यागमन्सर्वे वधायासुररक्षसाम् ॥ ३५॥

स तेषां प्रतिशुश्राव राक्षसानां तथा वने।  
प्रतिज्ञातश्च रामेण वधः संयति रक्षसाम्।  
ऋषीणामग्निकल्पानां दण्डकारण्यवासिनाम्॥

तेन तत्रैव वसता जनस्थाननिवासिनी ।  
विरूपिता शूर्पणखा राक्षसी कामरूपिणी ॥ ३६॥

ततः शूर्पणखावाक्यादुद्युक्तान्सर्वराक्षसान् ।  
खरं त्रिशिरसं चैव दूषणं चैव राक्षसम् ॥ ३७॥

निजघान रणे रामस्तेषां चैव पदानुगान् ।  
वने तस्मिन्निवसता जनस्थाननिवासिनाम्।  
रक्षसां निहतान्यासन्सहस्राणि चतुर्दश ॥ ३८॥

### सीतापहरणम्
ततो ज्ञातिवधं श्रुत्वा रावणः क्रोधमूर्छितः ।  
सहायं वरयामास मारीचं नाम राक्षसम् ॥ ३९॥

वार्यमाणः सुबहुशो मारीचेन स रावणः ।  
न विरोधो बलवता क्षमो रावण तेन ते ॥ ४०॥

अनादृत्य तु तद्वाक्यं रावणः कालचोदितः ।  
जगाम सहमरीचस्तस्याश्रमपदं तदा ॥ ४१॥

तेन मायाविना दूरमपवाह्य नृपात्मजौ ।  
जहार भार्यां रामस्य गृध्रं हत्वा जटायुषम् ॥ ४२॥

### सीतान्वेषणम्
गृध्रं च निहतं दृष्ट्वा हृतां श्रुत्वा च मैथिलीम् ।  
राघवः शोकसन्तप्तो विललापाकुलेन्द्रियः ॥ ४३॥

ततस्तेनैव शोकेन गृध्रं दग्ध्वा जटायुषम् ।  
मार्गमाणो वने सीतां राक्षसं सन्ददर्श ह ॥ ४४॥

कबन्धं नाम रूपेण विकृतं घोरदर्शनम् ।  
तं निहत्य महाबाहुर्ददाह, स्वर्गतश्च सः ॥ ४५॥

स चास्य कथयामास शबरीं धर्मचारिणीम् ।  
श्रमणीं धर्मनिपुणामभिगच्छेति राघव ।  
सोऽभ्यगच्छन्महातेजाः शबरीं शत्रुसूदनः ॥ ४६॥

शबर्या पूजितः सम्यग्रामो दशरथात्मजः ।  
पम्पातीरे हनुमता सङ्गतो वानरेण ह ॥ ४७॥

### सुग्रीवसख्यम्
हनुमद्वचनाच्चैव सुग्रीवेण समागतः ।  
सुग्रीवाय च तत्सर्वं शंसद्रामो महाबलः ॥ ४८॥  

आदितस्तद्यथावृत्तं सीतायाश्च विशेषतः।  
सुग्रीवश्चापि तत्सर्वं श्रुत्वा रामस्य वानरः॥

चकार सख्यं रामेण प्रीतश्चैवाग्निसाक्षिकम्।  
ततो वानरराजेन वैरानुकथनं प्रति ।  
रामायावेदितं सर्वं प्रणयाद्दुःखितेन च ।  
प्रतिज्ञातं च रामेण तदा वालिवधं प्रति।  
वालिनश्च बलं तत्र कथयामास वानरः ॥ ४९॥

प्रतिज्ञातं च रामेण तदा वालिवधं प्रति ।  
सुग्रीवः शङ्कितश्चासीन्नित्यं वीर्येण राघवे ॥ ५०॥

राघवप्रत्ययार्थं तु दुन्दुभेः कायमुत्तमम् ।  
दर्शयामास सुग्रीवो महापर्वतसन्निभम्॥  

उत्स्मयित्वा महाबाहुः प्रेक्ष्य चास्थि महाबलः।  
पादाङ्गुष्ठेन चिक्षेप सम्पूर्णं दशयोजनम् ॥ ५१॥

बिभेद च पुनः सालान्सप्तैकेन महेषुणा ।  
गिरिं रसातलं चैव जनयन्प्रत्ययं तदा ॥ ५२॥

ततः प्रीतमनास्तेन विश्वस्तः स महाकपिः ।  
किष्किन्धां रामसहितो जगाम च गुहां तदा ॥ ५३॥

ततोऽगर्जद्धरिवरः सुग्रीवो हेमपिङ्गलः ।  
तेन नादेन महता निर्जगाम हरीश्वरः ॥ ५४॥

अनुमान्य तदा तारां सुग्रीवेण समागतः।  
निजघान च तत्रैनं शरेणैकेन राघवः॥

ततः सुग्रीववचनाद्धत्वा वालिनमाहवे ।  
सुग्रीवमेव तद्राज्ये राघवः प्रत्यपादयत् ॥ ५५॥

### वानरप्रेषणम्
स च सर्वान्समानीय वानरान्वानरर्षभः ।  
दिशः प्रस्थापयामास दिदृक्षुर्जनकात्मजाम् ॥ ५६॥

ततो गृध्रस्य वचनात्सम्पातेर्हनुमान्बली ।  
शतयोजनविस्तीर्णं पुप्लुवे लवणार्णवम् ॥ ५७॥

### सीतादर्शनम्
तत्र लङ्कां समासाद्य पुरीं रावणपालिताम् ।  
ददर्श सीतां ध्यायन्तीमशोकवनिकां गताम् ॥ ५८॥

निवेदयित्वाभिज्ञानं प्रवृत्तिं विनिवेद्य च ।  
समाश्वास्य च वैदेहीं मर्दयामास तोरणम् ॥ ५९॥

पञ्च सेनाग्रगान्हत्वा सप्त मन्त्रिसुतानपि ।  
शूरमक्षं च निष्पिष्य ग्रहणं समुपागमत् ॥ ६०॥

अस्त्रेणोन्मुहमात्मानं ज्ञात्वा पैतामहाद्वरात् ।  
मर्षयन्राक्षसान्वीरो यन्त्रिणस्तान्यदृच्छया ॥ ६१॥

ततो दग्ध्वा पुरीं लङ्कामृते सीतां च मैथिलीम् ।  
रामाय प्रियमाख्यातुं पुनरायान्महाकपिः ॥ ६२॥

### रावणनिग्रहः
सोऽभिगम्य महात्मानं कृत्वा रामं प्रदक्षिणम् ।  
न्यवेदयदमेयात्मा दृष्टा सीतेति तत्त्वतः ॥ ६३॥

ततः सुग्रीवसहितो गत्वा तीरं महोदधेः ।  
समुद्रं क्षोभयामास शरैरादित्यसन्निभैः ॥ ६४॥

दर्शयामास चात्मानं समुद्रः सरितां पतिः ।  
समुद्रवचनाच्चैव नलं सेतुमकारयत् ॥ ६५॥

तेन गत्वा पुरीं लङ्कां हत्वा रावणमाहवे ।  

{
रामः सीतामनुप्राप्य परां व्रीडामुपागमत्।  
तामुवाच ततो रामः परुषं जनसंसदि।  
अमृष्यमाणा सा सीता विवेश ज्वलनं सती॥

ततोऽग्निवचनात्सीतां ज्ञात्वा विगतकल्मषाम्।  
}+++(प्रक्षिप्तभागः प्रायेण।)+++

कर्मणा तेन महता त्रैलोक्यं सचराचरम् ।  
सदेवर्षिगणं तुष्टं राघवस्य महात्मनः ॥ ६७॥

तथा परमसन्तुष्टैः पूजितः सर्वदैवतैः ।  
अभ्यषिञ्चत्स लङ्कायां राक्षसेन्द्रं विभीषणम्।  
कृतकृत्यस्तदा रामो विज्वरः प्रमुमोद ह ॥ ६८॥

### अयोध्यागतिः
देवताभ्यो वरान्प्राप्य समुत्थाप्य च वानरान् ।  
अयोध्यां प्रस्थितो रामः पुष्पकेण सुहृद् वृतः।  
भरद्वाजाश्रमं गत्वा रामः सत्यपराक्रमः।  
भरतस्यान्तिकं रामो हनुमन्तं व्यसर्जयत्॥  

पुनराख्यायिकां जल्पन् सुग्रीवसहितश्च सः।  
पुष्पकं तत्समारुह्य नन्दिग्रामं ययौ तदा ॥ ६९॥

नन्दिग्रामे जटां हित्वा भ्रातृभिः सहितोऽनघः ।  
रामः सीतामनुप्राप्य राज्यं पुनरवाप्तवान् ॥ ७०॥

### रामराज्यम्
प्रहृष्टमुदितो लोकस्तुष्टः पुष्टः सुधार्मिकः ।  
निरायमो अरोगश्च दुर्भिक्षभयवर्जितः ॥ ७१॥

न पुत्रमरणं के चिद्द्रक्ष्यन्ति पुरुषाः क्व चित् ।  
नार्यश्चाविधवा नित्यं भविष्यन्ति पतिव्रताः ॥ ७२॥

न चाग्रिजं भयं किं चिन्नाप्सु मज्जन्ति जन्तवः ।  
न वातजं भयं किञ्चिन्नापि ज्वरकृतं तथा ॥ ७३॥

न चापि क्षुद्भयं तत्र न तस्करभयं तथा।  
नगराणि च राष्ट्राणि धनधान्ययुतानि च॥  
नित्यं प्रमुदिताः सर्वे यथा कृतयुगे तथा।

अश्वमेधशतैरिष्ट्वा तथा बहुसुवर्णकैः ।  
गवां कोट्ययुतं दत्त्वा विद्वद्भ्यो विधिपूर्वकम् ॥ ७४॥

राजवंशाञ्शतगुणान्स्थापयिष्यति राघवः ।  
चातुर्वर्ण्यं च लोकेऽस्मिन्स्वे स्वे धर्मे नियोक्ष्यति ॥ ७५॥

दशवर्षसहस्राणि दशवर्षशतानि च ।  
रामो राज्यमुपासित्वा ब्रह्मलोकं गमिष्यति ॥ ७६॥

### फलस्तुतिः
इदं पवित्रं पापघ्नं पुण्यं वेदैश्च सम्मितम् ।  
यः पठेद्रामचरितं सर्वपापैः प्रमुच्यते ॥ ७७॥

एतदाख्यानमायुष्यं पठन्रामायणं नरः ।  
सपुत्रपौत्रः सगणः प्रेत्य स्वर्गे महीयते ॥ ७८॥

पठन्द्विजो वागृषभत्वमीयात् 
स्यात्क्षत्रियो भूमिपतित्वमीयात् ।  
वणिग्जनः पण्यफलत्वमीयाज् 
जनश्च शूद्रोऽपि महत्त्वमीयात् ॥ ७९॥
---
title: 002 vAlmIki gets divine guidance to compile the epic
title_english: 002 vAlmIki gets divine guidance to compile the epic

---
नारदस्य तु तद्वाक्यं श्रुत्वा वाक्यविशारदः ।  
पूजयामास धर्मात्मा सहशिष्यो महामुनिः ॥ १-२-१  
यथावत्पूजितस्तेन देवर्षिर्नारदस्तथा ।  
आपृच्छैवाभ्यनुज्ञातः स जगाम विहायसम् ॥ १-२-२  
स मुहूर्तं गते तस्मिन्देवलोकं मुनिस्तदा ।  
जगाम तमसातीरं जाह्नव्यास्त्वविदूरतः ॥ १-२-३  
स तु तीरं समासाद्य तमसाया महामुनिः ।  
शिष्यमाह स्थितं पार्श्वे दृष्ट्वा तीर्थमकर्दमम् ॥ १-२-४  
अकर्दममिदं तीर्थं भरद्वाज निशामय ।  
रमणीयं प्रसन्नाम्बु सन्मनुष्यमनो यथा ॥ १-२-५  
न्यस्यतां कलशस्तात दीयतां वल्कलं मम ।  
इदमेवावगाहिष्ये तमसातीर्थमुत्तमम् ॥ १-२-६  
एवमुक्तो भरद्वाजो वाल्मीकेन महात्मना ।  
प्रायच्छत मुनेस्तस्य वल्कलं नियतो गुरोः ॥ १-२-७  
स शिष्यहस्तादादाय वल्कलं नियतेन्द्रियः ।  
विचचार ह पश्यंस्तत्सर्वतो विपुलं वनम् ॥ १-२-८  
तस्याभ्याशे तु मिथुनं चरन्तमनपायिनम् ।  
ददर्श भगवांस्तत्र क्रौञ्चयोश्चारुनिःस्वनम् ॥ १-२-९  
तस्मात्तु मिथुनादेकं पुमांसं पापनिश्चयः ।  
जघान वैरनिलयो निषादस्तस्य पश्यतः ॥ १-२-१०  
तं शोणितपरीताङ्गं वेष्टमानं महीतले ।  
भार्या तु निहतं दृष्ट्वा रुराव करुणां गिरम् ॥ १-२-११  
वियुक्ता पतिना तेन द्विजेन सहचारिणा ।  
ताम्रशीर्षेण मत्तेन पत्रिणा सहितेन वै । १-२-१२  
तथाविधं द्विजं दृष्ट्वा निषादेन निपातितम् ।  
ऋषेर्धर्मात्मनस्तस्य कारुण्यं समपद्यत ॥ १-२-१३  
ततः करुणवेदित्वादधर्मोऽयमिति द्विजः ।  
निशाम्य रुदतीं क्रौञ्चीमिदं वचनमब्रवीत् ॥ १-२-१४  
मा निषाद प्रतिष्ठां त्वमगमः शाश्वतीः समाः ।  
यत् क्रौञ्चमिथुनादेकमवधीः काममोहितम् ॥ १-२-१५  
तस्यैवं ब्रुवतश्चिन्ता बभूव हृदि वीक्षतः ॥  
शोकार्तेनास्य शकुनेः किमिदं व्याहृतं मया ॥  
चिन्तयन्स महाप्राज्ञश्चकार मतिमान्मतिम् ।  
शिष्यञ्चैवाब्रवीद्वाक्यमिदं स मुनिपुङ्गवः ॥ १-२-१७  
पादबद्धोऽक्षरसमस्तन्त्रीलयसमन्वितः ।  
शोकार्तस्य प्रवृत्तो मे श्लोको भवतु नान्यथा ॥ १-२-१८  
शिष्यस्तु तस्य ब्रुवतो मुनेर्वाक्यमनुत्तमम् ।  
प्रतिजग्राह सन्तुष्टस्तस्य तुष्टोऽभवन् मुनिः ॥ १-२-१९  
सोऽभिषेकं ततः कृत्वा तीर्थे तस्मिन् यथाविधि ।  
तमेव चिन्तयन्नर्थमुपावर्तत वै मुनिः ॥ १-२-२०  
भरद्वाजस्ततः शिष्यो विनीतः श्रुतवान्गुरोः ॥  
कलशं पूर्णमादाय पृष्ठतोऽनुजगाम ह ॥  
स प्रविश्याश्रमपदं शिष्येण सह धर्मवित् ।  
उपविष्टः कथाश्चान्याश्चकार ध्यानमास्थितः ॥ १-२-२२  
आजगाम ततो ब्रह्मा लोककर्ता स्वयं प्रभुः ।  
चतुर्मुखो महातेजा द्रष्टुं तं मुनिपुङ्गवम् ॥ १-२-२३  
वाल्मीकिरथ तं दृष्ट्वा सहसोत्थाय वाग्यतः ।  
प्राञ्जलिः प्रयतो भूत्वा तस्थौ परमविस्मितः ॥ १-२-२४  
पूजयामास तं देवं पाद्यार्घ्यासनवन्दनैः ।  
प्रणम्य विधिवच्चैनं पृष्ट्वानामयमव्ययम् ॥ १-२-२५  
अथोपविश्य भगवानासने परमार्चिते ।  
वाल्मीकये च ऋषये सन्दिदेशासनं ततः ॥ १-२-२६  
ब्रह्मणा समनुज्ञातः सोऽप्युपाविशदासने ।  
उपविष्टे तदा तस्मिन्साक्षाल्लोकपितामहे । १-२-२७  
तद्गतेनैव मनसा वाल्मीकिर्ध्यानमास्थितः ॥  
पापात्मना कृतं कष्टं वैरग्रहणबुद्धिना । १-२-२८  
यस्तादृशं चारुरवं क्रौञ्चं हन्यादकारणात् ॥  
शोचन्नेव मुहुः क्रौञ्चीमुपश्लोकमिमं पुनः । १-२-२९  
जगावन्तर्गतमना भूत्वा शोकपरायणः ॥  
तमुवाच ततो ब्रह्मा प्रहसन्मुनिपुङ्गवम् ।  
श्लोक एव त्वया बद्धो नात्र कार्या विचारणा ॥१-२-३०  
मच्छन्दादेव ते ब्रह्मन् प्रवृत्तेयं सरस्वती ।  
रामस्य चरितं सर्वं कुरु त्वमृषिसत्तम ॥ १-२-३१  
धर्मात्मनो गुणवतो लोके रामस्य धीमतः ।  
वृत्तं कथय धीरस्य यथा ते नारदाच्छ्रुतम् ॥ १-२-३२  
रहस्यं च प्रकाशं च यद् वृत्तं तस्य धीमतः ।  
रामस्य सह सौमित्रे राक्षसानां च सर्वशः ॥ १-२-३३  
वैदेह्याश् चापि यद् वृत्तं प्रकाशं यदि वा रहः ।  
तच्चाप्यविदितं सर्वं विदितं ते भविष्यति ॥ १-२-३४  
न ते वागनृता काव्ये काचिदत्र भविष्यति ।  
कुरु रामकथां पुण्यां श्लोकबद्धां मनोरमाम् ॥ १-२-३५  
यावत्स्थास्यन्ति गिरयः सरितश्च महीतले ।  
तावद्रामायणकथा लोकेषु प्रचरिष्यति ॥ १-२-३६  
यावद्रामायणकथा त्वत्कृता प्रचरिष्यति ।  
तावदूर्ध्वमधश्च त्वं मल्लोकेषु निवत्स्यसि । १-२-३७  
इत्युक्त्वा भगवान् ब्रह्मा तत्रैवान्तरधीयत ।  
ततः सशिष्यो भगवान् मुनिर्विस्मयमाययौ ॥ १-२-३८  
तस्य शिष्यास्ततः सर्वे जगुः श्लोकमिमं पुनः ।  
मुहुर्महुः प्रीयमाणाः प्राहुश्च भृशविस्मिताः ॥ १-२-३९  
समाक्षरैश्चतुर्भिर्यः पादैर्गीतो महर्षिणा ।  
सोऽनुव्याहरणाद् भूयः श्लोकः श्लोकत्वमागतः ॥ १-२-४०  
तस्य बुद्धिरियं जाता महर्षेर्भावितात्मनः ।  
कृत्स्नं रामायणं काव्यमीदृशैः करवाण्यहम् ॥ १-२-४१  
उदारवृत्तार्थपदैर् मनोरमैस्  
तदास्य रामस्य चकार कीर्तिमान् ।  
समाक्षरैः श्लोकशतैर्यशस्विनो  
यशस्करं काव्यमुदारधीर्मुनिः ॥ १-२-४२  
तदुपगतसमाससन्धियोगं  
सममधुरोपनतार्थवाक्यबद्धम् ।  
रघुवरचरितं मुनिप्रणीतं  
दशशिरसश्च वधं निशामयध्वम् ॥ १-२-४३  
इति वाल्मिकिरामायणे आदिकाव्ये बालकाण्डे द्वितीयः सर्गः
---
title: 003 vAlmIki gets divine guidance to compile the epic
title_english: 003 vAlmIki gets divine guidance to compile the epic

---
श्रुत्वा वस्तु समग्रं तद्धर्मात्मा धर्मसंहितम् ।  
व्यक्तमन्वेषते भूयो यद् वृत्तं तस्य धीमतः ॥ १-३-१  
उपस्पृश्योदकं सम्यक् मुनिः स्थित्वा कृताञ्जलिः ।  
प्राचीनाग्रेषु दर्भेषु धर्मेणान्वेषते गतिम् ॥ १-३-२  
रामलक्ष्मणसीताभी राज्ञा दशरथेन च ।  
सभार्येण सराष्ट्रेण यत्प्राप्तं तत्र तत्त्वतः ॥ १-३-३  
हसितं भाषितं चैव गतिर्या यच्च चेष्टितम् ।  
तत्सर्वं धर्मवीर्येण यथावत्सम्प्रपश्यति ॥ १-३-४  
स्त्रीतृतीयेन च तथा यत्प्राप्तं चरता वने ।  
सत्यसन्धेन रामेण तत्सर्वं चान्ववेक्षितम् ॥ १-३-५  
ततः पश्यति धर्मात्मा तत्सर्वं योगमास्थितः ।  
पुरा यत्तत्र निर्वृत्तं पाणावामलकं यथा ॥ १-३-६  
तत्सर्वं तत्त्वतो दृष्ट्वा धर्मेण स महामतिः ।  
अभिरामस्य रामस्य चरितं कर्तुमुद्यतः ॥ १-३-७  
कामार्थगुणसंयुक्तं धर्मार्थगुणविस्तरम् ।  
समुद्रमिव रत्नाढ्यं सर्वश्रुतिमनोहरम् ॥ १-३-८  
स यथा कथितं पुर्वं नारदेन महात्मना ।  
रघुवंशस्य चरितं चकार भगवान्मुनिः ॥ १-३-९  
जन्म रामस्य सुमहद् वीर्यं सर्वानुकूलताम् ।  
लोकस्य प्रियतां क्षान्तिं सौम्यतां सत्यशीलताम् ॥ १-३-१०  
विघातं चाभिषेकस्य रामस्य च विवासनम् ।  
राज्ञः शोकविलापं च परलोकस्य चाश्रयम् ॥ १-३-१३  
प्रकृतीनां विषादं च प्रकृतीनां विसर्जनम् ।  
निषादाधिपसंवादं सूतोपावर्तनं तथा ॥ १-३-१४  
गङ्गायाश्चापि सन्तारं भरद्वाजस्य दर्शनम् ।  
भरद्वाजाभ्यनुज्ञानाच्चित्रकूटस्य दर्शनम् ॥ १-३-१५  
वास्तुकर्म निवेशं च भरतागमनं तथा ।  
प्रसादनं च रामस्य पितुश्च सलिलक्रियाम् ॥ १-३-१६  
पादुकाग्र्याभिषेकं च नन्द्रिग्रामनिवासनम् ।  
दण्डकारण्यगमनं विराधस्य वधं तथा ॥ १-३-१७  
दर्शनं शरभङ्गस्य सुतीक्ष्णेन समागमम् ।  
अनसूयासमाख्यां च अङ्गरागस्य चार्पणम् ॥ १-३-१८  
दर्शनं चाप्यगस्त्यस्य धनुषो ग्रहणं तथा ।  
शुर्पणख्याश्च संवादं विरुपकरणं तथा ॥ १-३-१९  
वधं खरत्रिशिरसोरुत्थानं रावणास्य च ।  
मारीचस्य वधं चैव वैदेह्या हरणं तथा ॥ १-३-२०  
राघवस्य विलापं च गृध्रराजनिबर्हणम् ।  
कबन्धदर्शनं चैव पम्पायाश्चापि दर्शनम् ॥१-३-२१  
शबरीदर्शनं चैव फलमूलाशनं तथा ।  
प्रलापं चैव पम्पायां हनुमद्दर्शनं तथा ॥ १-३-२२  
ऋष्यमूकस्य गमनं सुग्रीवेण समागमम् ।  
प्रत्ययोत्पादनं सख्यं वालिसुग्रीवविग्रहम् ॥ १-३-२३  
वालिप्रमथनं चैव सुगीवप्रतिपादनम् ।  
ताराविलापं समयं वर्षरात्रनिवासनम् ॥ १-३-२४  
कोपं राघवसिंहस्य बलानामुपसङ्ग्रहम् ।  
दिशः प्रस्थापनं चैव पृथिव्याश्च निवेदनं ॥ १-३-२५  
अङ्गुलीयकदानं च ऋक्षस्य बिलदर्शनम् ।  
प्रायोपवेशनं चापि सम्पातेश्चापि दर्शनम् ॥ १-३-२६  
पर्वतारोहणं चापि सागरस्यापि लङ्घनम् ।  
समुद्रवचनाच्चैव मैनाकस्य च दर्शनम् ॥ १-३-२७  
राक्षसीतर्जनं चैव छायाग्राहस्य दर्शनम् ।  
सिंहिकायाश्च निधनं लङ्कामलयदर्शनम् ॥ १-३-२८  
रात्रौ लङ्काप्रवेशं च एकस्याथ विचिन्तनम् ।  
आपानभूमिगमनमवरोधस्य दर्शनम् ॥ १-३-२९  
दर्शनं रावणस्यापि पुष्पकस्य च दर्शनम् ।  
अशोकवनिकायानं सीतायाश्चापि दर्शनम् ॥ १-३-३०  
अभिज्ञानप्रदानं च सीतायाश्चापि भाषणम् ।  
राक्षसीतर्जनं चैव त्रिजटास्वप्नदर्शनम् ॥ १-३-३१  
मणिप्रदानं सीताया वृक्षभङ्गं तथैव च ।  
राक्षसीविद्रवं चैव किङ्कराणां निबर्हणम् ।१-३-३२  
ग्रहणं वायुसूनोश्च लङ्कादाहाभिगर्जनम् ।  
प्रतिप्लवनमेवाथ मधूनां हरणं तथा ॥ १-३-३३  
राघवाश्वासनं चैव मणिनिर्यातनं तथा ।  
सङ्गमं च समुद्रेण नलसेतोश्च बन्धनम् ॥ १-३-३४  
प्रतारं च समुद्रस्य रात्रौ लङ्कावरोधनम् ।  
विभीषणेन संसर्गं वधोपायनिवेदनम् ॥ १-३-३५  
कुम्भकर्णस्य निधनं मेघनादनिबर्हणम्।  
रावणस्य विनाशं च सीतावाप्तिमरेः पुरे ॥ १-३-३६  
वीभीषणाभिषेकं च पुष्पकस्य च दर्शनम् ।  
अयोध्यायाश्च गमनं भरद्वाजसमागमम् ॥ १-३-३७  
प्रेषणं वायुपुत्रस्य भरतेन समागमम् ।  
रामाभिषेकाभ्युदयं सर्वसैन्यविसर्जनम् ।  
स्वराष्ट्ररञ्जनं चैव वैदेह्याश्च विसर्जनम् ॥ १-३-३८  
अनागतं च यत्किञ्चिद्रामास्य वसुधातले ।  
तच्चकारोत्तरे काव्ये वाल्मीकिर्भगवानृषिः ॥ १-३-३९  
इति वाल्मीकिरामायणे आदिकाव्ये बालकाण्डे तृतीयः सर्गः
---
title: 004 Lava and Kusha assigned to sing the epic rAma listents to it
title_english: 004 Lava and Kusha assigned to sing the epic rAma listents to it

---
प्राप्तराज्यस्य रामस्य वाल्मीकिर्भगवानृषिः ।  
चकार चरितं कृत्स्नं विचित्रपदमर्थवत् ॥ १-४-१  
चतुर्विंशत्सहस्त्राणि श्लोकानामुक्तवानृषिः ।  
तथा सर्गशतान् पञ्च षट् काण्डानि तथोत्तरम् ॥१-४-२  
कृत्वापि तन्महाप्राज्ञः सभविष्यं सहोत्तरम् ।  
चिन्तयामास कोन्वेतत् प्रयुञ्जीयादिति प्रभुः ॥१-४-३  
तस्य चिन्तयमानस्य महर्षेर्भावितात्मनः ।  
अगृह्णीतां ततः पादौ मुनिवेषौ कुशीलवौ ॥ १-४-४  
कुशीलवौ तु धर्मज्ञौ राजपुत्रौ यशस्विनौ ।  
भ्रातरौ स्वरसम्पन्नौ ददर्शाश्रमवासिनौ ॥ १-४-५  
स तु मेधाविनौ दृष्ट्वा वेदेषु परिनिष्ठितौ ।  
वेदोपबृंहणार्थाय तावग्राहयत प्रभुः ॥ १-४-६  
काव्यं रामायणं कृत्स्नं सीतायाश्चरितं महत् ।  
पौलस्त्यवधमित्येवं चकार चरितव्रतः ॥ १-४-७  
पाठ्ये गेये च मधुरं प्रमाणैस्त्रिभिरन्वितम् ।  
जातिभिः सप्तभिर्बद्धं तन्त्रीलयसमन्वितम् ॥१-४-८  
रसैः शृङ्गारकरुणहास्यरौद्रभयानकैः ।  
वीरादिभी रसैर्युक्तं काव्यमेतदगायताम् ॥१-४-९  
तौ तु गान्धर्वतत्त्वज्ञौ स्थानमूर्च्छनकोविदौ ।  
भ्रातरौ स्वरसम्पन्नौ गन्धर्वाविव रूपिणौ ॥ १-४-१०  
रूपलक्षणसम्पन्नौ मधुरस्वरभाषिणौ ।  
बिम्बादिवोत्थितौ बिम्बौ रामदेहात्तथापरौ ॥ १-४-११  
तौ राजपुत्रौ कार्त्स्न्येन धर्म्यमाख्यानमुत्तमम् ।  
वाचो विधेयं तत्सर्वं कृत्वा काव्यमनिन्दितौ ॥ १-४-१२  
ऋषीणां च द्विजातीनां साधूनां च समागमे ।  
यथोपदेशं तत्त्वज्ञौ जगतुः सुसमाहितौ ॥ १-४-१३  
महात्मानौ महाभागौ सर्वलक्षणलक्षितौ ।  
तौ कदाचित्समेतानामृषीणां भावितात्मनाम् ।  
मध्येसभं समीपस्थाविदं काव्यमगायताम् ॥ १-४-१४  
तच्छ्रुत्वा मुनयः सर्वे बाष्पपर्याकुलेक्षणाः ।  
साधु साध्विति तावूचुः परं विस्मयमागताः ॥ १-४-१५  
ते प्रीतमनसः सर्वे मुनयो धर्मवत्सलाः ।  
प्रशशंसुः प्रशस्तव्यौ गायमानौ कुशीलवौ ॥ १-४-१६  
अहो गीतस्य माधुर्यं श्लोकानां च विशेषतः ।  
चिरनिर्वृत्तमप्येतत् प्रत्यक्षमिव दर्शितम् ॥ १-४-१७  
प्रविश्य तावुभौ सुष्ठु तथा भावमगायताम् ।  
सहितौ मधुरं रक्तं सम्पन्नं स्वरसम्पदा ॥ १-४-१८  
एवं प्रशस्यमानौ तौ तपःश्लाघ्यैर्महर्षिभिः ।  
संरक्ततरमत्यर्थं मधुरं तावगायताम् ॥ १-४-१९  
प्रीतः कश्चिन्मुनिस्ताभ्यां संस्थितः कलशं ददौ ।  
प्रसन्नो वल्कलं कश्चिद्ददौ ताभ्यां महायशाः ॥ १-४-२०  
अन्यः कृष्णाजिनमदाद्यज्ञसूत्रं तथापरः ।  
कश्चित्कमण्डलुं प्रादान्मौञ्जीमन्यो महामुनिः ॥ १-४-२१  
बृसीमन्यस्तदा प्रादात्कौपीनमपरो मुनिः ।  
ताभ्यां ददौ तदा हृष्टः कुठारमपरो मुनिः ॥ १-४-२२  
काषायमपरो वस्त्रं चिरमन्यो ददौ मुनिः ।  
जटाबन्धनमन्यस्तु काष्ठरज्जुं मुदान्वितः ॥ १-४-२३  
यज्ञभाण्डमृषिः कश्चित् काष्ठभारं तथापरः ।  
औदुम्बरीं बृसीमन्यः स्वस्ति केचित्तदावदन् ॥ १-४-२४  
आयुष्यमपरे प्राहुर्मुदा तत्र महर्षयः ।  
ददुश्चैवं वरान्सर्वे मुनयः सत्यवादिनः ॥ १-४-२५  
आश्चर्यमिदमाख्यानं मुनिना सम्प्रकीर्तितम् ।  
परं कवीनामाधारं समाप्तं च यथाक्रमम् ॥ १-४-२६  
अभिगीतमिदं गीतं सर्वगीतेषु कोविदौ ।  
आयुष्यं पुष्टिजनकं सर्वश्रुतिमनोहरम् ॥ १-४-२७  
प्रशस्यमानौ सर्वत्र कदाचित्तत्र गायकौ ।  
रथ्यासु राजमार्गेषु ददर्श भरताग्रजः ॥ १-४-२८  
स्ववेश्म चानिय ततो भ्रातरौ स कुशीलवौ ।  
पूजयामास पूजार्हौ रामः शत्रुनिबर्हणः ॥ १-४-२९  
आसीनः काञ्चने दिव्ये स च सिंहासने प्रभुः ।  
उपोपविष्टैः सचिवैर्भ्रातृभिश्च समन्वितः ॥ १-४-३०  
दृष्ट्वा तु रूपसम्पन्नौ विनीतौ भ्रातरावुभौ ।  
उवाच लक्ष्मणं रामः शत्रुघ्नं भरतं तथा ॥ १-४-३१  
श्रूयतामेतदाख्यानमनयोर्देववर्चसोः ।  
विचित्रार्थपदं सम्यग्गायकौ समचोदयत् ॥ १-४-३२  
तौ चापि मधुरं रक्तं स्वञ्चितायतनिःस्वनम् ।  
तन्त्रीलयवदत्यर्थं विश्रुतार्थमगायताम् ॥ १-४-३३  
ह्लादयत्सर्वगात्राणि मनांसि हृदयानि च ।  
श्रोत्राश्रयसुखं गेयं तद्बभौ जनसंसदि ॥ १-४-३४  
इमौ मुनी पार्थिवलक्षणान्वितौ  
कुशीलवौ चैव महातपस्विनौ ।  
ममापि तद् भूतिकरं प्रचक्षते  
महानुभावं चरितं निबोधत ॥ १-४-३५  
ततस्तु तौ रामवचःप्रचोदिताव् अगायतां मार्गविधानसम्पदा ।  
स चापि रामः परिषद्गतः शनैर् बुभूषया सक्तमना बभूव ॥ १-४-३६  
इति वाल्मीकिरामायणे आदिकाव्ये बालकाण्डे चतुर्थः सर्गः
---
title: 005 City ayodhya detailed
title_english: 005 City ayodhya detailed

---
सर्वापूर्वमियं येषामासीत्कृत्स्ना वसुन्धरा ।  
प्रजापतिमुपादाय नृपाणां जयशालिनाम् ॥१-५-१  
येषां स सगरो नाम सागरो येन खानितः ।  
षष्टिः पुत्रसहस्राणि यं यान्तं पर्यवारयन् ॥१-५-२  
इक्ष्वाकूणामिदं तेषां राज्ञां वंशे महात्मनाम् ।  
महदुत्पन्नमाख्यानं रामायणमिति श्रुतम् ॥ १-५-३  
तदिदं वर्तयिष्यावः सर्वं निखिलमादितः ।  
धर्मकामार्थसहितं श्रोतव्यमनसूयया ॥ १-५-४  
कोसलो नाम मुदितः स्फीतो जनपदो महान् ।  
निविष्टः सरयूतीरे प्रभूतधनधान्यवान् ॥ १-५-५  
अयोध्या नाम नगरी तत्रासील्लोकविश्रुता ।  
मनुना मानवेन्द्रेण या पुरी निर्मिता स्वयम् ॥ १-५-६  
आयता दश च द्वे च योजनानि महापुरी ।  
श्रीमती त्रीणि विस्तीर्णा सुविभक्ता महापथा ॥ १-५-७  
राजमार्गेण महता सुविभक्तेन शोभिता ।  
मुक्तपुष्पावकीर्णेन जलसिक्तेन नित्यशः ॥ १-५-८  
तां तु राजा दशरथो महाराष्ट्रविवर्धनः ।  
पुरीमावासयामास दिवं देवपतिर्यथा ॥ १-५-९  
कवाटतोरणवतीं सुविभक्तान्तरापणाम् ।  
सर्वयन्त्रायुधवतीमुषितां सर्वशिल्पिभिः ॥ १-५-१०  
सूतमागधसम्बाधां श्रीमातीमतुलप्रभाम् ।  
उच्चाट्टालध्वजवतीं शतघ्नीशतसङ्कुलाम् ॥ १-५-११  
वधूनाटकसङ्ङ्घैश्च संयुक्तां सर्वतः पुरीम् ।  
उद्यानाम्रवणोपेतां महतीं सालमेखलाम् ॥ १-५-१२  
दुर्गगम्भीरपरिघां दुर्गामन्यैर्दुरासदाम् ।  
वाजिवारणसपूर्णां गोभिरुष्ट्रैः खरैस्तथा ॥ १-५-१३  
सामन्तराजसङ्घैश्च बलिकर्मभिरावृताम् ।  
नानादेशनिवासैश्च वणिग्भिरुपशोभिताम् ॥ १-५-१४  
प्रासादै रत्नविकृतैः पर्वतैरुपशोभिताम् ।  
कूटागारैश्च सम्पूर्णामिन्द्रस्येवामरावतीम् ।१-५-१५  
चित्रामष्टापदाकारां वरनारीगणैर्युताम् ।  
सर्वरत्नसमाकीर्णां विमानगृहशोभिताम् ॥ १-५-१६  
गृहगाढामविच्छिद्रां समभूमौ निवेशिताम् ।  
शालितण्डुलसम्पूर्णामिक्षुकाण्डरसोदकाम् ॥१-५-१७  
दुन्दुभीभिर्मृदङ्गैश्च वीणाभिः पणवैस्तथा ।  
नादितां भृशमत्यर्थं पृथिव्यां तामनुत्तमाम् ॥१-५-१८  
विमानमिव सिद्धानां तपसाधिगतं दिवि ।  
सुनिवेशितवेश्मान्तां नरोत्तमसमावृताम् ॥१-५-१९  
ये च बाणैर्न विध्यन्ति विविक्तमपरापरम् ।  
शब्दवेध्यं च विततं लघुहस्ता विशारदाः ॥ १-५-२०  
सिंहव्याघ्रवराहाणां मत्तानां नर्दतां वने ।  
हन्तारो निशितैः शस्त्रैर्बलाद्बाहुबलैरपि ॥ १-५-२१  
तादृशानां सहस्रैस्तामभिपूर्णां महारथैः ।  
पुरीमावासयामास राजा दशरथस्तदा ॥ १-५-२२  
तामग्निमद्भिर्गुणवद्भिरावृताम्  
द्विजोत्तमैः वेदषडङ्गपारगैः ।  
सहस्रदैः सत्यरतैर्महात्मभिः  
महर्षिकल्पैः ऋषिभिश्च केवलैः ॥ १-५-२३  
इति वाल्मीकिरामायणे आदिकाव्ये बालकाण्डे पञ्चमः सर्गः
---
title: 006 Splendour of ayodhya city described
title_english: 006 Splendour of ayodhya city described

---
तस्यां पुर्यामयोध्यायां वेदवित्सर्वसङ्ग्रहः ।  
दीर्घदर्शी महातेजाः पौरजानपदप्रियः ॥ १-६-१  
इक्ष्वाकूणामतिरथो यज्वा धर्मपरो वशी ।  
महर्षिकल्पो राजर्षिस् त्रिषु लोकेषु विश्रुतः ॥ १-६-२  
बलवान्निहतामित्रो मित्रवान्विजितेन्द्रियः ।  
धनैश्च सञ्चयैश्चान्यैः शक्रवैश्रवणोपमः ॥ १-६-३  
यथा मनुर्महातेजा लोकस्य परिरक्षिता ।  
तथा दशरथो राजा वसञ्जगदपालयत् ॥ १-६-४  
तेन सत्याभिसन्धेन त्रिवर्गमनुतिष्ठता ।  
पालिता सा पुरी श्रेष्ठा +++(+)+++इन्द्रेणेवामरावती ॥ १-६-५  
तस्मिन्पुरवरे हृष्टा धर्मात्मानो बहुश्रुताः ।  
नरास्तुष्टा धनैः स्वैः स्वैरलुब्धाः सत्यवादिनः ॥१-६-६  
नाल्पसन्निचयः कश्चिदासीत्तस्मिन्पुरोत्तमे ।  
कुटुम्बी यो ह्यसिद्धार्थोऽगवाश्वधनधान्यवान् ॥ १-६-७  
कामी वा न कदर्यो वा नृशंसः पुरुषः क्वचित् ।  
द्रष्टुं शक्यमयोध्यायां नाविद्वान्न च नास्तिकः ॥ १-६-८  
सर्वे नराश्च नार्यश्च धर्मशीलाः सुसंयताः ।  
उदिताः शीलवृत्ताभ्यां महर्षय इवामलाः ॥ १-६-९  
नाकुण्डली नामुकुटी नास्रग्वी नाल्पभोगवान् ।  
नामृष्टो नानुलिप्ताङ्गो नासुगन्धश्च विद्यते ॥ १-६-१०  
नामृष्टभोजी नादाता नाप्यनङ्गदनिष्कधृक् ।  
नाहस्ताभरणो वापि दृश्यते नाप्यनात्मवान् ॥ १-६-११  
नानाहिताग्निर्नायज्वा न क्षुद्रो वा न तस्करः ।  
कश्चिदासीदयोध्यायां न चावृत्तो न सङ्करः ॥ १-६-१२  
स्वकर्मनिरता नित्यं ब्राह्मणा विजितेन्द्रियाः ।  
दानाध्ययनशीलाश्च संयताश्च प्रतिग्रहे ॥ १-६-१३  
न नास्तिको नानृतको न कश्चिदबहुश्रुतः ।  
नासूयको न चाशक्तो नाविद्वान्विद्यते तदा ॥ १-६-१४  
नाषडङ्गविदत्रासीन्नाव्रतो नासहस्रदः ।  
न दीनः क्षिप्तचित्तो वा व्यथितो वापि कश्चन ॥१-६-१५  
कश्चिन्नरो वा नारी वा नाश्रीमान्नाप्यरूपवान् ।  
द्रष्टुं शक्यमयोध्यायां नापि राजन्यभक्तिमान् ॥ १-६-१६  
वर्णेष्वग्र्यचतुर्थेषु देवतातिथिपूजकाः ।  
कृतज्ञाश्च वदान्याश्च शूरा विक्रमसंयुताः ॥ १-६-१७  
दीर्घायुषो नराः सर्वे धर्मं सत्यं च संश्रिताः ।  
सहिताः पुत्रपौत्रैश्च नित्यं स्त्रीभिः पुरोत्तमे ॥ १-६-१८  
क्षत्रं ब्रह्ममुखं चासीद्वैश्याः क्षत्रमनुव्रताः ।  
शूद्राः स्वधर्मनिरतास्त्रीन्वर्णानुपचारिणः ॥ १-६-१९  
सा तेनेक्ष्वाकुनाथेन पुरी सुपरिरक्षिता ।  
यथा पुरस्तान्मनुना मानवेन्द्रेण धीमता ॥ १-६-२०  
योधानामग्निकल्पानां पेशलानाममर्षिणाम् ।  
सम्पूर्णा कृतविद्यानां गुहा केसरिणामिव ॥ १-६-२१  
काम्बोजविषये जातैर्बाह्लीकैश्च हयोत्तमैः ।  
वनायुजैर्नदीजैश्च पूर्णा हरिहयोत्तमैः ॥ १-६-२२  
विन्ध्यपर्वतजैर्मत्तैः पूर्णा हैमवतैरपि ।  
मदान्वितैरतिबलैर्मातङ्गैः पर्वतोपमैः ॥ १-६-२३  
ऐरावतकुलीनैश्च महापद्मकुलैस्तथा ।  
अञ्जनादपि निष्क्रान्तैः वामनादपि च द्विपैः ॥ १-६-२४  
भद्रैर्मन्द्रैर्मृगैश्चैव भद्रमन्द्रमृगैस्तथा ।  
भद्रमन्द्रैर्भद्रमृगैर्मृगमन्द्रैश्च सा पुरी ।  
नित्यमत्तैः सदा पूर्णा नागैरचलसन्निभैः ॥ १-६-२५  
सा योजने च द्वे भूयः सत्यनामा प्रकाशते ।  
यस्यां दशरथो राजा वसन् जगदपालयत् ॥ १-६-२६  
तां पुरीं स महातेजा राजा दशरथो महान् ।  
शशास शमितामित्रो नक्षत्राणीव चन्द्रमाः ॥१-६-२७  
तां सत्यनामां दृढतोरणार्गलाम्  
गृहैर्विचित्रैरुपशोभितां शिवाम् ।  
पुरीमयोध्यां नृसहस्रसङ्कुलाम्  
शशास वै शक्रसमो महीपतिः ॥ १-६-२८  
इति वाल्मीकिरामायणे आदिकाव्ये बालकाण्डे षष्ठः सर्गः
---
title: 007 Estimable nature of king dasharatha s ministers
title_english: 007 Estimable nature of king dasharatha s ministers

---
तस्यामात्या गुणैरासन्निक्ष्वाकोस्तु महात्मनः ।  
मन्त्रज्ञाश्चेङ्गितज्ञाश्च नित्यं प्रियहिते रताः ॥ १-७-१  
अष्टौ बभूवुर्वीरस्य तस्यामात्या यशस्विनः ।  
शुचयश्चानुरक्ताश्च राजकृत्येषु नित्यशः ॥ १-७-२  
धृष्टिर्जयन्तो विजयो सुराष्ट्रो राष्ट्रवर्धनः ।  
अकोपो धर्मपालश्च सुमन्त्रश्चाष्टमोऽभवत् ॥ १-७-३  
ऋत्विजौ द्वावभिमतौ तस्यास्तामृषिसत्तमौ ।  
वशिष्ठो वामदेवश्च मन्त्रिणश्च तथापरे ॥ १-७-४  
सुयज्ञोऽप्यथ जाबालिः काश्यपोऽप्यथ गौतमः ।  
मार्कण्डेयस्तु दीर्घायुस्तथा कात्यायनो द्विजः ॥ १-७-५  
एतैर्ब्रह्मर्षिभिर्नित्यमृत्विजस्तस्य पौर्वकाः ।  
विद्याविनीता ह्रीमन्तः कुशला नियतेन्द्रियाः ॥ १-७-६  
श्रीमन्तश्च महात्मानः शास्त्रज्ञा धृढविक्रमाः ।  
कीर्तिमन्तः प्रणिहिता यथावचनकारिणः ॥ १-७-७  
तेजःक्षमायशःप्राप्ताः स्मितपूर्वाभिभाषिणः ।  
क्रोधात्कामार्थहेतोर्वा न ब्रूयुरनृतं वचः ॥ १-७-८  
तेषामविदितं किञ्चित्स्वेषु नास्ति परेषु वा ।  
क्रियमाणं कृतं वापि चारेणापि चिकीर्षितम् ॥ १-७-९  
कुशला व्यवहारेषु सौहृदेषु परीक्षिताः ।  
प्राप्तकालं यथादण्डं धारयेयुः सुतेष्वपि ॥ १-७-१०  
कोशसङ्ग्रहणे युक्ता बलस्य च परिग्रहे ।  
अहितं चापि पुरुषं न हिंस्युरविदूषकम् ॥ १-७-११  
वीराश्च नियतोत्साहा राजशास्त्रमनुष्ठिताः ।  
शुचीनां रक्षितारश्च नित्यं विषयवासिनाम् ॥ १-७-१२  
ब्रह्म क्षत्रमहिंसन्तस्ते कोशं समपूरयन् ।  
सुतीक्ष्णदण्डाः सम्प्रेक्ष्य पुरुषस्य बलाबलम् ॥ १-७-१३  
शुचीनामेकबुद्धीनां सर्वेषां सम्प्रजानताम् ।  
नासीत्पुरे वा राष्ट्रे वा मृषावादी नरः क्वचित् ॥ १-७-१४  
कश्चिन्न दुष्टस्तत्रासीत्परदाररतो नरः ।  
प्रशान्तं सर्वमेवासीद्राष्ट्रं पुरवरं च तत् ॥ १-७-१५  
सुवाससः सुवेषाश्च ते च सर्वे शुचिव्रताः ।  
हितार्थं च नरेन्द्रस्य जाग्रतो नयचक्षुषा ॥ १-७-१६  
गुरोर्गुणगृहीताश्च प्रख्याताश्च पराक्रमे ।  
विदेशेष्वपि विज्ञाताः सर्वतो बुद्धिनिश्चयाः ॥ १-७-१७  
अभितो गुणवन्तश्च न चासन् गुणवर्जिताः ।  
सन्धिविग्रहतत्त्वज्ञाः प्रकृत्या सम्पदान्विताः । १-७-१८  
मन्त्रसंवरणे शक्ताः शक्ताः सूक्ष्मासु बुद्धिषु ।  
नीतिशास्त्रविशेषज्ञाः सततं प्रियवादिनः ॥ १-७-१९  
ईदृशैस्तैरमात्यैश्च राजा दशरथोऽनघः ।  
उपपन्नो गुणोपेतैरन्वशासद्वसुन्धराम् ॥ १-७-२०  
अवेक्षमाणश्चारेण प्रजा धर्मेण रक्षयन् ।  
प्रजानां पालनं कुर्वन्नधर्मं परिवर्जयन् ॥ १-७-२१  
विश्रुतस्त्रिषु लोकेषु वदान्यः सत्यसङ्गरः ।  
स तत्र पुरुषव्याघ्रः शशास पृथिवीमिमाम् ॥ १-७-२२  
नाध्यगच्छद्विशिष्टं वा तुल्यं वा शत्रुमात्मनः ।  
मित्रवान्नतसामन्तः प्रतापहतकण्टकः ।  
स शशास जगद्राजा दिवं देवपतिर्यथा ॥ १-७-२३  
तैर्मन्त्रिभिर्मन्त्रहिते निविष्टैः  
वृतोऽनुरक्तैः कुशलैः समर्थैः ।  
स पार्थिवो दीप्तिमवाप युक्तः  
तेजोमयैर्गोभिरिवोदितोऽर्कः ॥ १-७-२४  
इति वाल्मीकिरामायणे आदिकाव्ये बालकाण्डे सप्तमः सर्गः
---
title: 008 King dasharatha proposes Vedic ritual for progeny
title_english: 008 King dasharatha proposes Vedic ritual for progeny

---
तस्य चैवम्प्रभावस्य धर्मज्ञस्य महात्मनः ।  
सुतार्थं तप्यमानस्य नासीद्वंशकरः सुतः ॥ १-८-१  
चिन्तयानस्य तस्यैवं बुद्धिरासीन्महात्मनः ।  
सुतार्थं वाजिमेधेन किमर्थं न यजाम्यहम् ॥ १-८-२  
स निश्चितां मतिं कृत्वा यष्टव्यमिति बुद्धिमान् ।  
मन्त्रिभिः सह धर्मात्मा सर्वैरपि कृतात्मभिः ॥ १-८-३  
ततोऽब्रवीदिदं राजा सुमन्त्रं मन्त्रिसत्तमम् ।  
शीघ्रमानय मे सर्वान् गुरूंस्तान्सपुरोहितान् ॥ १-८-४  
ततः सुमन्त्रः त्वरितं गत्वा त्वरितविक्रमः ।  
समानयत्स तान्सर्वान्समस्तान्वेदपारगान् ॥ १-८-५  
सुयज्ञं वामदेवं च जाबालिमथ काश्यपम् ।  
पुरोहितं वशिष्ठं च ये चाप्यन्ये द्विजोत्तमाः ॥ १-८-६  
तान्पूजयित्वा धर्मात्मा राजा दशरथस्तदा ।  
इदं धर्मार्थसहितं श्लक्ष्णं वचनमब्रवीत् ॥१-८-७  
मम लालप्यमानस्य सुतार्थं नास्ति वै सुखम् ।  
तदर्थं हयमेधेन यक्ष्यामीति मतिर्मम ॥ १-८-८  
तदहं यष्टुमिच्छमि शास्त्रदृष्टेन कर्मणा ।  
कथं प्राप्स्याम्यहं कामं बुद्धिरत्र विचिन्त्यताम् ॥ १-८-९  
ततः साध्विति तद्वाक्यं ब्राह्मणाः प्रत्यपूजयन् ।  
वशिष्ठप्रमुखाः सर्वे पार्थिवस्य मुखेरितम् ॥ १-८-१०  
ऊचुश्च परमप्रीताः सर्वे दशरथं वचः ।  
सम्भाराः सम्भ्रियन्तां ते तुरगश्च विमुच्यताम् ॥ १-८-११  
सरय्वाश्चोत्तरे तीरे यज्ञभूमिर्विधीयताम् ।  
सर्वथा प्राप्स्यसे पुत्रानभिप्रेतांश्च पार्थिव ॥ १-८-१२  
यस्य ते धर्मिकी बुद्धिरियं पुत्रार्थमागता ।  
ततस्तुष्टोऽभवद्राजा श्रुत्वैतद् द्विजभाषितम् ॥ १-८-१३  
अमात्यांश्चाब्रवीद्राजा हर्षपर्याकुलेक्षणः ।  
सम्भाराः सम्भ्रियन्तां मे गुरूणां वचनादिह ॥ १-८-१४  
समर्थाधिष्ठितश्चाश्वः सोपाध्यायो विमुच्यताम् ।  
सरय्वाश्चोत्तरे तीरे यज्ञभूमिर्विधीयताम् ॥ १-८-१५  
शान्तयश्चापि वर्धन्तां यथाकल्पं यथाविधि ।  
शक्यः प्राप्तुमयं यज्ञः सर्वेणापि महीक्षिता ।  
नापराधो भवेत् कष्टो यद्यस्मिन् क्रतुसत्तमे ॥ १-८-१६  
छिद्रं हि मृगयन्तेऽत्र विद्वांसो ब्रह्मराक्षसाः ।  
विधिहीनस्य यज्ञस्य सद्यः कर्ता विनश्यति ॥ १-८-१७  
तद्यथा विधिपूर्वं मे क्रतुरेष समाप्यते ।  
तथा विधानं क्रियतां समर्थाः साधनेष्विति ॥ १-८-१८  
तथेति चाब्रुवन्सर्वे मन्त्रिणः प्रतिपूजिता ।  
पार्थिवेन्द्रस्य तद्वाक्यं यथापूर्वं निशम्य ते ॥ १-८-१९  
तथा द्विजास्ते धर्मज्ञा वर्धयन्तो नृपोत्तमम् ।  
अनुज्ञातास्ततः सर्वे पुनर्जग्मुर्यथागतम् ॥ १-८-२०  
विसर्जयित्वा तान्विप्रान् सचिवानिदमब्रवीत् ।  
ऋत्विग्भिरुपसन्दिष्टो यथावत् क्रतुराप्यताम् ॥ १-८-२१  
इत्युक्त्वा नृपशार्दूलः सचिवान्समुपस्थितान् ।  
विसर्जयित्वा स्वं वेश्म प्रविवेश महामतिः ॥ १-८-२२  
ततः स गत्वा ताः पत्नीर्नरेन्द्रो हृदयङ्गमाः ।  
उवाच दीक्षां विशत यक्ष्येऽहं सुतकारणात् ॥ १-८-२३  
तासां तेनातिकान्तेन वचनेन सुवर्चसाम् ।  
मुखपद्मान्यशोभन्त पद्मानीव हिमात्यये ॥ १-८-२४  
इति वाल्मीकिरामायणे आदिकाव्ये बालकाण्डे अष्टमः सर्गः
---
title: 009 Legend of Sage Rishyasringa
title_english: 009 Legend of Sage Rishyasringa

---
एतच्छ्रुत्वा रहः सूतो राजानमिदमब्रवीत् ।  
श्रूयतां तत् पुरावृत्तं पुराणे च मया श्रुतम् ॥ १-९-१  
ऋत्विग्भिरुपदिष्टोऽयं पुरावृत्तो मया श्रुतः ।  
सनत्कुमारो भगवान् पूर्वं कथितवान् कथाम् ॥ १-९-२  
ऋषीणां सन्निधौ राजंस्तव पुत्रागमं प्रति ।  
काश्यपस्य च पुत्रोऽस्ति विभाण्डक इति श्रुतः ॥ १-९-३  
ऋष्यशृङ्ग इति ख्यातस्तस्य पुत्रो भविष्यति  
स वने नित्यसंवृद्धो मुनिर्वनचरः सदा ॥ १-९-४  
नान्यं जानाति विप्रेन्द्रो नित्यं पित्रनुवर्तनात् ।  
द्वैविध्यं ब्रहचर्यस्य भविष्यति महात्मनः ॥ १-९-५  
लोकेषु प्रथितं राजन् विप्रैश्च कथितं सदा ।  
तस्यैवं वर्तमानस्य कालः समभिवर्तत ॥ १-९-६  
अग्निं शुश्रूषमाणस्य पितरं च यशस्विनम् ।  
एतस्मिन्नेव काले तु रोमपादः प्रतापवान् ॥ १-९-७  
अङ्गेषु प्रथितो राजा भविष्यति महाबलः ।  
तस्य व्यतिक्रमाद्राज्ञो भविष्यति सुदारुणा ॥ १-९-८  
अनावृष्ठिः सुघोरा वै सर्वभूतभयावहा ।  
अनावृष्ट्यां तु वृत्तायां राजा दुःखसमन्वितः ॥ १-९-९  
ब्राह्मणान् श्रुतवृद्धांश्च समानीय प्रवक्ष्यति ।  
भवन्तः श्रुतधर्माणो लोकचारित्रवेदिनः ॥ १-९-१०  
समादिशन्तु नियमं प्रायश्चित्तं यथा भवेत् ।  
इत्युक्तास्ते ततो राज्ञा सर्वे ब्राह्मणसत्तमाः ॥ १-९-११  
वक्ष्यन्ति ते महीपालं ब्राह्मणा वेदपारगाः ।  
विभाण्डकसुतं राजन् सर्वोपायैरिहानय ॥ १-९-१२  
आनाय्य तु महीपाल ऋश्यशृङ्गं सुसत्कृतम् ।  
विभाण्डकसुतं राजन् ब्राह्मणं वेदपारगम् ।  
प्रयच्छ कन्यां शान्तां वै विधिना सुसमाहितः ॥१-९-१३  
तेषां तु वचनं श्रुत्वा राजा चिन्तां प्रपत्स्यते ।  
केनोपायेन वै शक्यमिहानेतुं स वीर्यवान् ॥ १-९-१४  
ततो राजा विनिश्चित्य सह मन्त्रिभिरात्मवान् ।  
पुरोहितममात्यांश्च प्रेषयिष्यति सत्कृतान् ॥ १-९-१५  
ते तु राज्ञो वचः श्रुत्वा व्यथिता विनताननाः ।  
न गच्छेम ऋषेर्भीता अनुनेष्यन्ति तं नृपम् ॥ १-९-१६  
वक्ष्यन्ति चिन्तयित्वा ते तस्योपायांश्च तत्क्षमान् ।  
आनेष्यामो वयं विप्रं न च दोषो भविष्यति ॥ १-९-१७  
एवमङ्गाधिपेनैव गणिकाभिर्ऋषेः सुतः ।  
आनीतोऽवर्षयद्देवः शान्ता चास्मै प्रदीयते ॥ १-९-१८  
ऋष्यशृङ्गस्तु जामाता पुत्रांस्तव विधास्यति ।  
सनत्कुमारकथितमेतावद्व्याहृतं मया ॥ १-९-१९  
अथ हृष्टो दशरथः सुमन्त्रं प्रत्यभाषत ।  
यथर्ऋष्यशृङ्गस्त्वानीतो विस्तरेण तथोच्यताम् ॥ १-९-२०  
इति वल्मीकिरामायणे आदिकाव्ये बालकाण्डे नवमः सर्गः
---
title: 010 Rishyasringa enticed and brought from woods
title_english: 010 Rishyasringa enticed and brought from woods

---
सुमन्त्रश्चोदितो राज्ञा प्रोवाचेदं वचस्तदा ।  
यथर्ऋष्यशृङ्गस्त्वानीतो येनोपायेन मन्त्रिभिः  
तन्मे निगदितं सर्वं शृणु मे मन्त्रिभिः सह ॥ १-१०-१  
रोमपादमुवाचेदं सहामात्यः पुरोहितः ।  
उपायो निरपायोऽयमस्माभिरभिचिन्तितः ॥ १-१०-२  
ऋष्यशृङ्गो वनचरस्तपःस्वाध्यायसंयुतः ।  
अनभिज्ञस्तु नारीणां विषयाणां सुखस्य च ॥ १-१०-३  
इन्द्रियार्थैरभिमतैर्नरचित्तप्रमाथिभिः ।  
पुरमानाययिष्यामः क्षिप्रं चाध्यवसीयताम् ॥१-१०-४  
गणिकास्तत्र गच्छन्तु रूपवत्यः स्वलङ्कृताः ।  
प्रलोभ्य विविधोपायैरानेष्यन्तीह सत्कृताः ॥ १-१०-५  
श्रुत्वा तथेति राजा च प्रत्युवाच पुरोहितम् ।  
पुरोहितो मन्त्रिणश्च तथा चक्रुश्च ते तदा ॥ १-१०-६  
वारमुख्यास्तु तच्छ्रुत्वा वनं प्रविविशुर्महत् ।  
आश्रमस्याविदूरेऽस्मिन्यत्नं कुर्वन्ति दर्शने ॥ १-१०-७  
ऋषेः पुत्रस्य धीरस्य नित्यमाश्रमवासिनः ।  
पितुः स नित्यसन्तुष्टो नातिचक्राम चाश्रमात् ॥ १-१०-८  
न तेन जन्मप्रभृति दृष्टपूर्वं तपस्विना ।  
स्त्री वा पुमान्वा यच्चान्यत्सत्त्वं नगरराष्ट्रजम् ॥ १-१०-९  
ततः कदाचित्तं देशमाजगाम यदृच्छया ।  
विभाण्डकसुतस्तत्र ताश्चापश्यद्वराङ्गनाः ॥ १-१०-१०  
ताश्चित्रवेषाः प्रमदा गायन्त्यो मधुरस्वरम् ।  
ऋषिपुत्रमुपागम्य सर्वा वचनमब्रुवन् ॥ १-१०-११  
कस्त्वं किं वर्तसे ब्रह्मन् ज्ञातुमिच्छामहे वयम् ।  
एकस्त्वं विजने घोरे वने चरसि शंस नः ॥ १-१०-१२  
अदृष्टरूपास्तास्तेन काम्यरूपा वने स्त्रियः ।  
हार्दात्तस्य मतिर्जाता ह्याख्यातुं पितरं स्वकम् ॥ १-१०-१३  
पिता विभाण्डकोऽस्माकं तस्याहं सुत औरसः ।  
ऋष्यशृङ्ग इति ख्यातं नामकर्म च मे भुवि ॥ १-१०-१४  
इहाश्रमपदोऽस्माकं समीपे शुभदर्शनाः ।  
करिष्ये वोऽत्र पूजां वै सर्वेषां विधिपूर्वकम् ॥ १-१०-१५  
ऋषिपुत्रवचः श्रुत्वा सर्वासां मतिरास वै ।  
तदाश्रमपदं द्रष्टुं जग्मुः सर्वास्ततोऽङ्गनाः ॥ १-१०-१६  
गतानां तु ततः पूजां ऋषिपुत्रश्चकार ह ।  
इदमर्घ्यमिदं पाद्यमिदं मूलं फलं च नः ॥ १-१०-१७  
प्रतिगृह्य तु तां पूजां सर्वा एव समुत्सुकाः ।  
ऋषेर्भीताश्च शीघ्रं तु गमनाय मतिं दधुः ॥ १-१०-१८  
अस्माकमपि मुख्यानि फलानीमानि वै द्विज ।  
गृहाण विप्र भद्रं ते भक्षयस्व च मा चिरम् ॥ १-१०-१९  
ततस्तास्तं समालिङ्ग्य सर्वा हर्षसमन्विताः ।  
मोदकान्प्रददुस्तस्मै भक्ष्यांश्च विविधान् शुभान् ॥ १-१०-२०  
तानि चास्वाद्य तेजस्वी फलानीति स्म मन्यते ।  
अनास्वादितपूर्वाणि वने नित्यनिवासिनाम् ॥ १-१०-२१  
आपृच्छ्य च तदा विप्रं व्रतचर्यां निवेद्य च ।  
गच्छन्ति स्मापदेशात्ताः भीतास्तस्य पितुः स्त्रियः ॥ १-१०-२२  
गतासु तासु सर्वासु काश्यपस्यात्मजो द्विजः ।  
अस्वस्थहृदयश्चासीद् दुःखाच्च परिवर्तते ॥ १-१०-२३  
ततोऽपरेद्युस्तं देशमाजगाम स वीर्यवान् ।  
विभाण्डकसुतः श्रीमान्मनसा चिन्तयन्मुहुः ॥ १-१०-२४  
मनोज्ञा यत्र ता दृष्टा वारमुख्याः स्वलङ्कृताः ।  
दृष्टैव च ततो विप्रमायान्तं हृष्टमानसाः ॥ १-१०-२५  
उपसृत्य ततः सर्वास्तास्तमूचुरिदं वचः ।  
एह्याश्रमपदं सौम्य ह्यस्माकमिति चाब्रुवन् ॥ १-१०-२६  
चित्राण्यत्र बहूनि स्युर्मूलानि च फलनि च ।  
तत्राप्येष विशेषेण विधिर्हि भविता ध्रुवम् ॥ १-१०-२७  
श्रुत्वा तु वचनं तासां सर्वासां हृदयङ्गमम् ।  
गमनाय मतिं चक्रे तं च निन्युस्तदा स्त्रियः ॥ १-१०-२८  
तत्र चानीयमाने तु विप्रे तस्मिन्महात्मनि ।  
ववर्ष सहसा देवो जगत्प्रह्लादयंस्तदा ॥ १-१०-२९  
वर्षेणैवागतं विप्रं विषयं स्वं नराधिपः ।  
प्रत्युद्गम्य मुनिं प्रह्वः शिरसा च महीं गतः ॥ १-१०-३०  
अर्घ्यं च प्रददौ तस्मै न्यायतः सुसमाहितः ।  
वव्रे प्रसादं विप्रेन्द्रान्मा विप्रं मन्युराविशेत् ॥ १-१०-३१  
अन्तःपुरं प्रविश्यास्मै कन्यां दत्त्वा यथाविधि ।  
शान्तां शान्तेन मनसा राजा हर्षमवाप सः ॥ १-१०-३२  
एवं स न्यवसत्तत्र सर्वकामैः सुपूजितः ।  
ऋष्यशृङ्गो महातेजाः शन्तया सह भार्यया ॥ १-१०-३३  
इति वाल्मीकिरामायणे अदिकाव्ये बालकाण्डे दशमः सर्गः
---
title: 011 dasaratha brings Rishyasringa to ayodhya
title_english: 011 dasaratha brings Rishyasringa to ayodhya

---
भूय एव हि राजेन्द्र शृणु मे वचनं हितम् ।  
यथा स देवप्रवरः कथयामेवमब्रवीत् ॥ १-११-१  
इक्ष्वाकूणां कुले जातो भविष्यति सुधार्मिकः ।  
नाम्ना दशरथो राजा श्रीमान्सत्यप्रतिश्रवः ॥ १-११-२  
अङ्गराजेन सख्यं च तस्य राज्ञो भविष्यति ।  
कन्या चास्य महाभागा शान्ता नाम भविष्यति ॥ १-११-३  
पुत्रस्तु सोऽङ्गराजस्य रोमपाद इति श्रुतः ।  
तं स राजा दशरथो गमिष्यति महायशाः ॥ १-११-४  
अनपत्योऽस्मि धर्मात्मन् शान्ताभर्ता मम क्रतुम् ।  
आहरेत त्वयाज्ञप्तः सन्तानार्थं कुलस्य च ॥ १-११-५  
श्रुत्वा राज्ञोऽथ तद्वाक्यं मनसा स विचिन्त्य च ।  
प्रदास्यते पुत्रवन्तं शान्ताभर्तारमात्मवान् ॥ १-११-६  
प्रतिगृह्य च तं विप्रं स राजा विगतज्वरः ।  
आहरिष्यति तं यज्ञं प्रहृष्टेनान्तरात्मना ॥ १-११-७  
तं च राजा दशरथो यष्टुकामः कृताञ्जलिः ।  
ऋष्यशृङ्गं द्विजश्रेष्ठं वरयिष्यति धर्मवित् ॥ १-११-८  
यज्ञार्थं प्रसवार्थं च स्वर्गार्थं च नरेश्वरः ।  
लभते च स तं कामं द्विजमुख्याद्विशाम्पतिः ॥ १-११-९  
पुत्राश्चास्य भविष्यन्ति चत्वारोऽमितविक्रमाः ।  
वंशप्रतिष्ठानकराः सर्वभूतेषु विश्रुताः ॥ १-११-१०  
एवं स देवप्रवरः पूर्वं कथितवान्कथाम् ।  
सनत्कुमारो भगवान्पुरा देवयुगे प्रभुः ॥ १-११-११  
स त्वं पुरुषशार्दूल तमानय सुसत्कृतम् ।  
स्वयमेव महाराज गत्वा सबलवाहनः ॥ १-११-१२  
सुमन्त्रस्य वचः श्रुत्वा हृष्टो दशरथोऽभवत् ।  
अनुमान्य वसिष्ठं च सूतवाक्यं निशम्य च ॥ १-११-१३  
सान्तःपुरः सहामात्यः प्रययौ यत्र स द्विजः ।  
वनानि सरितश्चैव व्यतिक्रम्य शनैः शनैः ॥ १-११-१४  
अभिचक्राम तं देशं यत्र वै मुनिपुङ्गवः ।  
आसाद्य तं द्विजश्रेष्ठं रोमपादसमीपगम् ॥ १-११-१५  
ऋषिपुत्रं ददर्शाथो दीप्यमानमिवानलम् ।  
ततो राजा यथायोग्यं पूजां चक्रे विशेषतः ॥ १-११-१६  
सखित्वात्तस्य वै राज्ञः प्रहृष्टेनान्तरात्मना ।  
रोमपादेन चाख्यातमृषिपुत्राय धीमते ॥ १-११-१७  
सख्यं सम्बन्धकं चैव तदा तं प्रत्यपूजयत् ।  
एवं सुसत्कृतस्तेन सहोषित्वा नरर्षभः ॥ १-११-१८  
सप्ताष्टदिवसान् राजा राजानमिदमब्रवीत् ।  
शान्ता तव सुता राजन् सह भर्त्रा विशाम्पते ॥ १-११-१९  
मदीयं नगरं यातु कार्यं हि महदुद्यतम् ।  
तथेति राजा संश्रुत्य गमनं तस्य धीमतः ॥ १-११-२०  
उवाच वचनं विप्रं गच्छ त्वं सह भार्यया ।  
ऋषिपुत्रः प्रतिश्रुत्य तथेत्याह नृपं तदा ॥ १-११-२१  
स नृपेणाभ्यनुज्ञातः प्रययौ सह भार्यया ।  
तावन्योन्याञ्जलिं कृत्वा स्नेहात्संश्लिष्य चोरसा ॥ १-११-२२  
ननन्दतुर्दशरथो रोमपादश्च वीर्यवान् ।  
ततः सुहृदमापृच्छ्य प्रस्थितो रघुनन्दनः ॥ १-११-२३  
पौरेभ्यः प्रेषयामास दूतान्वै शीघ्रगामिनः ।  
क्रियतां नगरं सर्वं क्षिप्रमेव स्वलङ्कृतम् ॥ १-११-२४  
धूपितं सिक्तसम्मृष्टं पताकाभिरलङ्कृतम् ।  
ततः प्रहृष्टाः पौरास्ते श्रुत्वा राजानमागतम् ॥ १-११-२५  
तथा प्रचक्रुस्तत्सर्वं राज्ञा यत्प्रेषितं तदा ।  
ततः स्वलङ्कृतं राजा नगरं प्रविवेश ह ॥ १-११-२६  
शङ्खदुन्दुभिनिर्घोषैः पुरस्कृत्य द्विजर्षभम् ।  
ततः प्रमुदिताः सर्वे दृष्ट्वा तं नागरा द्विजम् ॥ १-११-२७  
प्रवेश्यमानं सत्कृत्य नरेन्द्रेणेन्द्रकर्मणा ।  
यथा दिवि सुरेन्द्रेण सहस्राक्षेण काश्यपम् ॥ १-११-२८  
अन्तःपुरं प्रवेश्यैनं पूजां कृत्वा च शास्त्रतः ।  
कृतकृत्यं तदात्मानं मेने तस्योपवाहनात् ॥ १-११-२९  
अन्तःपुरस्त्रियः सर्वाः शान्तां दृष्ट्वा तथागताम् ।  
सह भर्त्रा विशालाक्षीं प्रीत्यानन्दमुपागमन् ॥ १-११-३०  
पूज्यमाना तु ताभिः सा राज्ञा चैव विशेषतः ।  
उवास तत्र सुखिता कञ्चित्कालं सहर्त्विजा ॥ १-११-३१  
इति वाल्मीकिरामायणे आदिकाव्ये बालकाण्डे एकादशः सर्गः
---
title: 012 dasaratha readies to perform asvamedha ritual
title_english: 012 dasaratha readies to perform asvamedha ritual

---
ततः काले बहुतिथे कस्मिंश्चित्सुमनोहरे ।  
वसन्ते समनुप्राप्ते राज्ञो यष्टुं मनोऽभवत् ॥१-१२-१  
ततः प्रसाद्य शिरसा तं विप्रं देववर्णिनम् ।  
यज्ञाय वरयामास सन्तानार्थं कुलस्य च ॥ १-१२-२  
तथेति च स राजानमुवाच च सुसत्कृतः ।  
सम्भाराः सम्भ्रियन्तां ते तुरगश्च विमुच्यताम् ॥ १-१२-३  
सरव्याश्चोत्तरे तीरे यज्ञभूमिर्विधीयताम् ।  
ततो नृपोऽब्रवीद्वाक्यं सुमन्त्रं मन्त्रिसत्तमम् ॥ १-१२-४  
सुमन्त्रावाहय क्षिप्रमृत्विजो ब्रह्मवादिनः ।  
सुयज्ञं वामदेवं च जाबालिमथ काश्यपम् ॥ १-१२-५  
पुरोहितं वसिष्ठं च ये चान्ये द्विजसत्तमाः ।  
ततः सुमन्त्रस्त्वरितं गत्वा त्वरितविक्रमः ॥ १-१२-६  
समानयत्स तान्सर्वान् समस्तान्वेदपारगान् ।  
तान् पूजयित्वा धर्मात्मा राजा दशरथस्तदा ॥ १-१२-७  
धर्मार्थसहितं युक्तं श्लक्ष्णं वचनमब्रवीत् ।  
मम लालप्यमानस्य पुत्रार्थं नास्ति वै सुखम् ॥ १-१२-८  
तदर्थं हयमेधेन यक्ष्यामीति मतिर्मम ।  
तदहं यष्टुमिच्छामि शास्त्रदृष्टेन कर्मणा ॥ १-१२-९  
ऋषिपुत्रप्रभावेण कामान्प्राप्स्यामि चाप्यहम् ।  
ततः साध्विति तद्वाक्यं ब्राह्मणाः प्रत्यपूजयन् ॥ १-१२-१०  
वसिष्ठप्रमुखाः सर्वे पार्थिवस्य मुखाच्च्युतम् ।  
ऋष्यशृङ्गपुरोगाश्च प्रत्यूचुर्नृपतिं तदा ॥ १-१२-११  
सम्भाराः सम्भ्रियन्तां ते तुरगश्च विमुच्यताम् ।  
सरव्याश्चोत्तरे तीरे यज्ञभूमिर्विधीयताम् ॥ १-१२-१२  
सर्वथा प्राप्यसे पुत्रांश्चतुरोऽमितविक्रमान् ।  
यस्य ते धार्मिकी बुद्धिरियं पुत्रार्थमागता ॥ १-१२-१३  
ततः प्रीतोऽभवद्राजा श्रुत्वा तत् द्विजभाषितम् ।  
अमात्यांश्चाब्रवीद्राजा हर्षेणेदं शुभाक्षरम् ॥ १-१२-१४  
गुरूणां वचनाच्छीघ्रं सम्भाराः सम्भ्रियन्तु मे ।  
समर्थाधिष्ठितश्चाश्वः सोपाध्यायो विमुच्यताम् ॥ १-१२-१५  
सरयव्याश्चोत्तरे तीरे यज्ञभूमिर्विधीयताम् ।  
शान्तयश्चाभिवर्धन्तां यथाकल्पं यथाविधि ॥ १-१२-१६  
शक्यः कर्तुमयं यज्ञः सर्वेणापि महीक्षिता ।  
नापराधो भवेत्कष्टो यद्यस्मिन् क्रतुसत्तमे ॥ १-१२-१७  
छिद्रं हि मृगयन्तेऽत्र विद्वांसो ब्रह्मराक्षसाः ।  
विघ्नितस्य हि यज्ञस्य सद्यः कर्ता विनश्यति ॥ १-१२-१८  
तद्यथा विधिपूर्वं मे क्रतुरेष समाप्यते ।  
तथा विधानं क्रियतां समर्थाः करणेष्विह ॥ १-१२-१९  
ततो द्विजास्ते धर्मज्ञमस्तुवन्पार्थिवर्षभम् ।  
अनुज्ञातास्ततः सर्वे पुनर्जग्मुर्यथागतम् ॥ १-१२-२१  
गतेष्वथ द्विजाग्र्येषु मन्त्रिणस्तान्नराधिपः ।  
विसर्जयित्वा स्वं वेश्म प्रविवेश महाद्युतिः ॥१-१२-२२  
इति वाल्मीकिरामायणे आदिकाव्ये बालकाण्डे द्वादशः सर्गः
---
title: 013 ashva medha begun sage vashiSTa s arrangements
title_english: 013 ashva medha begun sage vashiSTa s arrangements

---
पुनः प्राप्ते वसन्ते तु पूर्णः संवत्सरोऽभवत् ।  
प्रसवार्थं गतो यष्टुं हयमेधेन वीर्यवान् ॥ १-१३-१  
अभिवाद्य वसिष्ठं च न्यायतः प्रतिपूज्य च ।  
अब्रवीत्प्रश्रितं वाक्यं प्रसवार्थं द्विजोत्तमम् ॥ १-१३-२  
यज्ञो मे क्रियतां ब्रह्मन् यथोक्तं मुनिपुङ्गव ।  
यथा न विघ्नः क्रियते यज्ञाङ्गेषु विधीयताम् ॥ १-१३-३  
भवान्स्निग्धः सुहृन्मह्यं गुरुश्च परमो महान् ।  
वोढव्यो भवता चैव भारो यज्ञस्य चोद्यतः ॥ १-१३-४  
तथेति च स राजानमब्रवीत् द्विजसत्तमः ।  
करिष्ये सर्वमेवैतद्भवता यत्समर्थितम् ॥१-१३-५  
ततोऽब्रवीत् द्विजान्वृद्धान् यज्ञकर्मसु निष्ठितान् ।  
स्थापत्ये निष्ठितांश्चैव वृद्धान्परमधार्मिकान् ॥ १-१३-६  
कर्मान्तिकान् शिल्पकरान् वर्धकीन् खनकानपि ।  
गणकान् शिल्पिनश्चैव तथैव नटनर्तकान् ॥ १-१३-७  
तथा शुचीन् शास्त्रविदः पुरुषान्सुबहुश्रुतान् ।  
यज्ञकर्म समीहन्तां भवन्तो राजशासनात् ॥ १-१३-८  
इष्टका बहुसाहस्री शीघ्रमानीयतामिति ।  
औपकार्याः क्रियन्तां च राज्ञो बहुगुणान्विताः ॥ १-१३-९  
ब्राह्मणावसथाश्चैव कर्तव्याः शतशः शुभाः ।  
भक्ष्यान्नपानैर्बहुभिः समुपेताः सुनिष्ठिताः ॥१-१३-१०  
तथा पौरजनस्यापि कर्तव्याश्च सुविस्तराः ।  
आगतानां सुदूराच्च पार्थिवानां पृथक् पृथक् ॥ १-१३-११  
वाजिवारणशलाश्च तथा शय्यागृहाणि च ।  
भटानां महदावास वैदेशिकनिवासिनाम् ॥ १-१३-१२  
आवासा बहुभक्ष्या वै सर्वकामैरुपस्थिताः ।  
तथा पौरजनस्यापि जनस्य बहुशोभनम् ॥ १-१३-१३  
दातव्यमन्नं विधिवत्सत्कृत्य न तु लीलया ।  
सर्वे वर्णा यथा पूजां प्राप्नुवन्ति सुसत्कृताः ॥ १-१३-१४  
न चावज्ञा प्रयोक्तव्या कामक्रोधवशादपि ।  
यज्ञकर्मसु ये व्यग्राः पुरुषाः शिल्पिनस्तथा ॥ १-१३-१५  
तेषामपि विशेषेण पूजा कार्या यथाक्रमम् ।  
ये स्युः सम्पूजिता सर्वे वसुभिर्भोजनेन च ॥ १-१३-१६  
यथा सर्वं सुविहितं न किञ्चित्परिहीयते ।  
तथा भवन्तः कुर्वन्तु प्रीतियुक्तेन चेतसा ॥ १-१३-१७  
ततः सर्वे समागम्य वसिष्ठमिदमब्रुवन् ।  
यथेष्टं तत्सुविहितं न किञ्चित्परिहीयते ॥ १-१३-१८  
यथोक्तं तत्करिष्यामो न किञ्चित्परिहास्यते ।  
ततः सुमन्त्रमाहूय वसिष्ठो वाक्यमब्रवीत् ॥ १-१३-१९  
निमन्त्रयस्व नृपतीन्पृथिव्यां ये च धार्मिकाः ।  
ब्राह्मणान् क्षत्रियान् वैश्यान् शूद्रांश्चैव सहस्रशः ॥ १-१३-२०  
समानयस्व सत्कृत्य सर्वदेशेषु मानवान् ।  
मिथिलाधिपतिं शूरं जनकं सत्यवादिनम् ॥ १-१३-२१  
तमानय महाभागं स्वयमेव सुसत्कृतम् ।  
पूर्वसम्बन्धिनं ज्ञात्वा ततः पूर्वं ब्रवीमि ते ॥ १-१३-२२  
तथा काशीपतिं स्निग्धं सततं प्रियवादिनम् ।  
सद् वृत्तं देवसङ्काशं स्वयमेवानयस्व ह ॥ १-१३-२३  
तथा केकयराजानं वृद्धं परमधार्मिकम् ।  
श्वशुरं राजसिंहस्य सपुत्रं त्वमिहानय ॥ १-१३-२४  
अङ्गेश्वरं महेष्वासं रोमपादं सुसत्कृतम् ।  
वयस्यं राजसिंहस्य समानय यशस्विनम् ॥ १-१३-२५  
तथा कोसलराजानं भानुमन्तं सुसत्कृतम् ।  
मगधाधिपतिं शूरं सर्वशास्त्रविशारदम् ॥ १-१३-२६  
प्राप्तिज्ञं परमोदारं सत्कृतं पुरुषर्षभम् ।  
राज्ञः शासनमादाय चोदयस्व नृपर्षभान् ।  
प्राचीनान् सिन्धुसौवीरान् सौराष्ट्रेयांश्च पार्थिवान् ॥ १-१३-२७  
दाक्षिणात्यान्नरेन्द्रांश्च समस्तानानयस्व ह ।  
सन्ति स्निग्धाश्च ये चान्ये राजानः पृथिवीतले ॥ १-१३-२८  
तानानय यथा क्षिप्रं सानुगान् सहबान्धवान् ।  
एतान् दूतैर्महाभागैरानयस्व नृपाज्ञया ॥ १-१३-२९  
वसिष्ठवाक्यं तच्छ्रुत्वा सुमन्त्रस्त्वरितस्तदा ।  
व्यादिशत्पुरुषांस्तत्र राज्ञामानयने शुभान् ॥ १-१३-३०  
स्वयमेव हि धर्मात्मा प्रयातो मुनिशासनात् ।  
सुमन्त्रस्त्वरितो भूत्वा समानेतुं महीक्षितः ॥ १-१३-३१  
ते च कर्मान्तिकाः सर्वे वसिष्ठाय महर्षये ।  
सर्वं निवेदयन्ति स्म यज्ञे यदुपकल्पितम् ॥ १-१३-३२  
ततः प्रीतो द्विजश्रेष्ठस्तान्सर्वान्मुनिरब्रवीत् ।  
अवज्ञया न दातव्यं कस्यचिल्लीलयापि वा ॥ १-१३-३३  
अवज्ञया कृतं हन्याद्दातारं नात्र संशयः ।  
ततः कैश्चिदहोरात्रैरुपयाता महीक्षितः ॥ १-१३-३४  
बहूनि रत्नान्यादाय राज्ञो दशरथस्य ह ।  
ततो वसिष्ठः सुप्रीतो राजानमिदमब्रवीत् ॥ १-१३-३५  
उपयाता नरव्याघ्र राजानस्तव शासनात् ।  
मयापि सत्कृताः सर्वे यथार्हं राजसत्तमाः ॥ १-१३-३६  
यज्ञीयं च कृतं सर्वं पुरुषैः सुसमाहितैः ।  
निर्यातु च भवान्यष्टुं यज्ञायतनमन्तिकात् ॥ १-१३-३७  
सर्वकामैरुपहृतैरुपेतं वै समन्ततः ।  
द्रष्टुमर्हसि राजेन्द्र मनसेव विनिर्मितम् ॥ १-१३-३८  
तथा वसिष्ठवचनादृष्यशृङ्गस्य चोभयोः ।  
शुभे दिवसनक्षत्रे निर्यातो जगतीपतिः ॥ १-१३-३९  
ततो वसिष्ठप्रमुखाः सर्व एव द्विजोत्तमाः ।  
ऋष्यशृङ्गं पुरस्कृत्य यज्ञकर्मारभंस्तदा ॥ १-१३-४०  
यज्ञवाटं गताः सर्वे यथाशास्त्रं यथाविधि ।  
श्रीमांश्च सह पत्नीभी राजा दीक्षामुपाविशत् ॥ १-१३-४१  
इति श्री वाल्मिकिरामायणे बालकाण्डे त्रयोदशः सर्गः
---
title: 014 ashvamedha commenced as preamble to putrakAmeShTi ritual
title_english: 014 ashvamedha commenced as preamble to putrakAmeShTi ritual

---
अथ संवत्सरे पूर्णे तस्मिन्प्राप्ते तुरङ्गमे ।  
सरखाश्चोत्तरे तीरे राज्ञोऽभ्यवर्तत ॥ १-१४-१  
ऋष्यश्रृङ्गं पुरस्कृत्य कर्म चक्रृर्द्विजर्षभाः ।  
अश्वमेधे महायज्ञे राज्ञोऽस्य सुमहात्मनः ॥ १-१४-२  
कर्म कृर्वन्ति विधिवध्याजका वेदपारगाः ।  
यथाविधि यथान्यायं परिक्रामन्ति शास्त्रतः ॥ १-१४-३  
प्रवर्ग्यं शास्त्रतः कृत्वा तयैवोपसदं द्विजाः ।  
चक्रुश्च विधिनत्सर्वमधिकं कर्म शास्त्रतः ॥ १-१४-४  
अभिपूज्य तदा हृष्टाः सर्वे चक्रुर्यथाविधि ।  
प्रातः सवनपूर्वाणि कर्माणि मुनिपुङ्गवाः ॥ १-१४-५  
ऐन्द्रश्च विधिवदत्तो राजा चाभिषुतोऽनधः ।  
माध्यन्दिनं च स्वनं प्रावर्तत यथाक्रमम् ॥ १-१४-६  
तृतीयसवन् चैव राज्ञोऽस्य सुमहात्मनः ।  
चक्रृस्ते शास्त्रतो दृष्ट्वा तथा ब्राह्मण पुङ्गवाः ॥ १-१४-७  
आहृयांश्चक्रिरे तत्र शक्रादीन्विबुधोत्तमान् ।  
ऋष्यश्रङ्गादौ मन्त्रैः शिक्षाक्षरसमन्वितौ ॥ १-१४-८  
गगीतिभिर्मधुरैः स्निग्धैर्मन्त्राहानैर्यथार्हतः ।  
होतारो ददुरावाह्य हविर्भागान्दिवौकसाम् ॥ १-१४-९  
न चाहुतमभूत्तत्र स्खालितं वा न किञ्चन ।  
दृश्यते ब्रह्मवत्सर्वं क्षेमयुक्तें हि चक्रिरे ॥ १-१४-१०  
न तेष्वहृस्सु श्रान्तो वा क्षुधितो वापि दृश्यते ।  
नाविद्वान्ब्राह्मणः कश्चिन्नाशतानुचरत्था ॥ १-१४-११  
ब्राह्मणा भुञ्जते नित्यम् नाथवन्तः च भुञ्जते ।  
तापसा भुज्जते चापि श्रमणां भुज्ज्ते तथा ॥ १-१४-१२  
वृद्धश्च व्यधिताश्चैव स्त्रि बालास्तयैव च ।  
अनिशं भुज्जमानानां तृप्तिरुपलभ्यते ॥ १-१४-१३  
दीयताम् दीयतामन्नं वासांसि विविधानि च ।  
इति सञ्चोदितास्तत्र तथा चक्रुरनेफशः ॥ १-१४-१४  
अन्नक्रूटाश्च च दृश्यन्ते बहवो पर्वतोपमाः ।  
दिवसे दिवसे तत्र सिद्धस्य विधिवत्तदा ॥ १-१४-१५  
नानादेशादनुप्राप्ताः पुरुषाः स्त्रीगणास्तथा ।  
अन्नपानैः सुविहितास्तस्मिन्यज्ञे महात्मनः ॥ १-१४-१६  
अन्नं हि विधिवत्स्वादु प्रश्ंसन्नि द्विजर्षभाः ।  
अहो तृप्ताः स्म भद्रं त इति शुश्राव राघवः ॥ १-१४-१७  
स्वलङ्कृताश्च पुरुषा ब्राह्मणान्पर्यवेषयन् ।  
उपासन्ते च तानन्ये सुमृष्टमणि कुण्डलाः ॥ १-१४-१८  
कर्मान्तरे तदा विप्रा हेतुवादान्बहूनपि ।  
प्राहुः सुवाग्मिनो धीराः परस्परजिगीषया ॥ १-१४-१९  
दिवसे दिवसे तत्र संस्तरे कुशला द्विजाः ।  
सर्वकर्माणि चक्रुस्ते यथाशास्त्रं प्रचोदिताः ॥ १-१४-२०  
नाषडङ्गविदत्रासीन्नाव्रतो नावहुश्रुः ।  
सदस्यास्तस्य वै राज्ञो नावादकुशला द्विजाः ॥ १-१४-२१  
प्राप्ते यूपोच्छये तस्मिन्षड् बैल्वाः खदिरातथा ।  
तावन्तो बिल्व सहिताः पर्णिनः च तथा अपरे ॥ १-१४-२२  
श्लेष्मातकमयः दिष्टो देवदारुमयस्तथा ।  
द्वावेव तत्र विहितौ बाहुव्यस्तपरिग्रहौ ॥ १-१४-२३  
कारिताः सर्व एवैते शास्त्रज्ञैर्थज्ञकोविदैः ।  
शोभार्थं तस्य यज्ञस्य कज्ञ्चनालङ्कृताभवन् ॥ १-१४-२४  
एकविशन्तियूपास्ते एकविशन्त्यरत्नयः ।  
वासोभिरेकविशन्द्भिरेकैकं समलङ्कृताः ॥ १-१४-२५  
विन्यस्ता विधिवत्सर्वे शिल्पिभिः सुकृता दृढाः ।  
अष्टाश्रयः सर्व एव श्लक्ष्णरूपसमन्विताः ॥ १-१४-२६  
आच्छादितास्ते ते वासोभिः पुष्पैगन्धैश्च पूजिताः ।  
सप्तर्षयो दीप्तिमन्तो विराजन्ते यथा दिवि ॥ १-१४-२७  
इष्टकश्च यथान्यायं कारिताश्च प्रमाणतः ।  
चित्तोऽग्निर्ब्राह्मणौस्तत्र कुशलै शुल्बकर्मणि ॥ १-१४-२८  
स चित्यो राजसिंहस्य सञ्चितः क्रुशलैर्द्विजैः ।  
गरुडो रुक्मपक्षो वै त्रिगुणोऽष्टादशात्मकः ॥ १-१४-२९  
नियुक्तास्तत्र पशवस्तत्तदुश्य दैवतम् ।  
उरगाः पक्षिणस्चैव यथाशास्त्रं प्रचोदिताः ॥ १-१४-३०  
शामित्रे तु हयस्तत्र तथा जलचराश्च ये ।  
ऋषिभिः सर्वमेवैतत्रियुक्तं शास्त्रतस्तदा ॥ १-१४-३१  
पशूनां त्रिशतं तत्र यूपेषु नियतं तदा ।  
अश्वरत्नोत्तमं तस्य राज्ञो दशरथस्य ह ॥ १-१४-३२  
कौसल्या तं हयं तत्र परिचर्य समन्ततः ।  
कृपाणैर्विशशासैनं त्रिभिः परमया मुदा ॥ १-१४-३३  
पतत्रिणा तदा सार्धं सुस्थितेन च चेतसा ।  
अवसद्रजनिमेकां कौसल्या धर्मकाम्यया ॥ १-१४-३४  
होताध्वर्युस्तथोद्वाता हस्तेन समयोजयन् ।  
महिष्या परिवृत्या च वावातामपरां तथा ॥ १-१४-३५  
पतत्रिणस्तस्य वपामुदृत्य नियतेन्द्रियः ।  
ऋत्विक् परमसम्पन्नः श्रपयामास शास्त्रतः ॥ १-१४-३६  
धूमगन्धं वपायास्तु जिघ्रति स्म नराधिपः ।  
यथाक्त्रलं यथान्यायं निर्णुदन्पापमात्यनः ॥ १-१४-३७  
हयस्य यानि चाङ्गानि तानि सर्वाणि ब्राह्मणाः ।  
अग्नौ प्रास्यन्ति विधिवत्समस्ताः पोडशार्त्विजः ॥ १-१४-३८  
प्लक्षशाखासु यज्ञानामन्येषां क्रियते हविः ।  
अश्वमेधस्य यज्ञस्य वैतसो भाग इष्यते ॥ १-१४-३९  
त्र्यहोऽश्वमेधः सङ्ख्यातः कल्पसूत्रेण ब्राह्मणैः ।  
चतुष्टोममहृस्तस्थ प्रथमं परिकल्पितम् ॥ १-१४-४०  
उक्थ्यं द्वितीयं सङ्ख्यातमतिरात्रं तथोत्तरम् ।  
कारितास्त्र बहवो विहिताः शास्त्रदर्शनात् ॥ १-१४-४१  
ज्योतिष्टोमायुषी चैवमतिरात्रौ विनिर्मितौ ।  
अभिजिद्विश्वजिच्चैवमत्पोर्यामो महाक्रतुः ॥ १-१४-४२  
प्राचीं होत्रे ददौ राजा दिशं स्वकुलवर्धनः  
अध्वर्यवे प्रतीचिं तु ब्रह्मणे दक्षिणां दिशम् ॥ १-१४-४३  
उद्गात्रे च तथोदीचीं दक्षिणैषा विनिर्मिता ।  
अश्वमेधे महायज्ञे स्वयम्भुविहिते पुरा ॥ १-१४-४४  
क्रतुं समाप्य तु तदा न्यायतः पुरुषर्षभः ।  
ऋत्विग्भ्यो हि ददौ राजा धरां तां कुलवर्धनः ॥ १-१४-४५  
एवं दत्वा प्रहृष्टोऽभूच्छ्गीमानिक्ष्वाकुनन्दनः ।  
ऋत्विजस्त्वब्रुवन्सर्वे राजानं गतकिल्बिषम् ॥ १-१४-४६  
भवानेव महीं कृत्स्नामेको राक्षितुमर्हति ।  
न भूग्या कार्यमस्माकं न हि शक्ताः स्म पालने ॥ १-१४-४७  
रताः स्वाध्यायकरणे वयं नित्यं हि भूमिप ।  
निष्क्रयं किञ्चिदेवेहृ प्रयच्छतु भवनिति ॥ १-१४-४८  
मणिरर्त्नं सुवर्णं वा गावो यदवा समुद्यतम् ।  
तत्प्रयच्छ नरश्रेष्ठ धरण्या न प्रयोजनम् ॥ १-१४-४९  
एवमुक्तो नरपतिर्ब्रह्मणैर्वेदपारगैः ।  
गवां शतसहस्राणि दश तेभ्यो ददौ नृपः ॥ १-१४-५०  
दशकोटीः सुवर्णस्य रजतस्य चतुर्गुण् ।  
ऋत्विजश्च च ततः सर्वे प्रददुः सहिता वसु ॥ १-१४-५१  
ऋष्यशृङ्गाय मुनये वसिष्ठाय च धीमते ।  
ततस्ते न्यायतः कृत्वा प्रविभागं द्विजोत्तमाः ॥ १-१४-५२  
सुप्रीतमनसः सर्वे प्रत्युचुर्मुदिता भृशम् ।  
ततः प्रसर्पकेभ्यस्तु हिरण्यं सुसमाहितः ॥ १-१४-५३  
जाभूनदं कोटिसङ्ख्यं ब्राह्मणेभ्यो ददौ तदा ।  
दरिद्राय द्विजायाथ हृस्ताभरणमुत्तमम् ॥ १-१४-५४  
कस्मैचिद्याचमानाय ददौ रघवन्दनः ।  
ततः प्रीतेषु विधिवद्निजेषु द्विजवत्सलः ॥ १-१४-५५  
प्रणाममकरोत्तेषां हृर्षव्याकुलितेन्द्रियः ।  
तस्याशिषोऽभ विविधा ब्राह्मणैः समुदाहृताः ॥ १-१४-५६  
उदारस्य नृवीरस्य धरण्यां पतितस्य च ।  
ततः प्रीतमना राजा प्राप्य यज्ञमनुत्तमम् ॥ १-१४-५७  
पापापहं स्वर्नयनं दुस्तरं पार्थिवर्षभैः ।  
ततोऽब्रविदृश्यश्रृङ्गं राजा दशरथस्तदा ॥ १-१४-५८  
कुलस्य वर्धनं त्वं तु कर्तुमर्हसि ।  
तथेति च स राजानमुवाच द्विजसत्तमः ।  
भविष्यन्ति सुता राजंश्चत्वारस्ते कुलोद्वहाः ॥ १-१४-५९  
स तस्य वाकं मधुरं निशम्य  
प्रणम्य तस्मै प्रयतो नृपेन्द्र ।  
जगाम हर्षं परमं महात्मा  
तम्मुध्यश्रृङ्गं पुनरप्युवाच ॥ १-१४-६०  
इति वाल्मीकिरामायणे आदिकाव्ये बालकाण्डे चतुर्दशः सर्गः ॥---
title: 015 Rishyashringa officiates putrakAmeShTi ritual for dasharatha
title_english: 015 Rishyashringa officiates putrakAmeShTi ritual for dasharatha

---
मेधावी तु ततो ध्यात्वा स किञ्चिदमुत्तरम् ।  
लब्धसञ्ज्ञास्ततस्तं तु वेदज्ञो नृपमब्रवीत् ॥ १-१५-१  
इष्टिं तोऽहं करिष्यामि पुत्रियां पुत्रकारणात् ।  
अथर्वशिरसि प्रोक्तैर्मन्त्रैः सिद्धां विधानतः ॥ १-१५-२  
ततः प्राक्रमदिदमिष्टिं पुत्रीयां पुत्रकारणात् ।  
जुहावाग्नै च तेजस्वी मन्त्रदृष्टेन कर्मणा ॥ १-१५-३  
ततो देवाः सगन्धर्वाः सिद्धाश्च परमर्ष्यः ।  
भागप्रतिग्रहणार्थं वै समवेता यथाविधि ॥ १-१५-४  
ताः समेत्य यथान्यायं तस्मिन्सदसि देवताः ।  
अब्रुवंलोककर्तारं ब्रह्माणम् वचनं ततः ॥ १-१५-५  
भगवंस्त्वत्प्रसादेन रावणो नाम राक्षसः ।  
सर्वान्नो नो बाधते विर्याच्छासितुं तम् न शक्नुमः ॥ १-१५-६  
त्वया तस्मै वरो दत्तः प्रीतेन भगवंस्तदा ।  
मानयन्तश्च तं नित्यं सर्वं तस्य क्षमामहे ॥ १-१५-७  
उद्वेजयति लोकांस्त्रिनुच्छ्गान्द्वेष्टि दुर्मतिः ।  
शक्रं त्रिदशराजान प्रधर्षयितुमिच्छति ॥ १-१५-८  
ऋषीन्यक्षान्सगन्धर्वानसुरान्व्राह्मणांस्तथा ।  
अतिक्रामति दुर्धर्षो वरदानेन मोहितः ॥ १-१५-९  
नैवं सूर्यः प्रतपति पार्श्वे वाति न मारुतः ।  
चलोर्मिमाली तम् दृष्ट्वा समुद्रोऽपि तं कम्पते ॥ १-१५-१०  
तन्महन्नो भयं तस्माद्राक्षासादयोरदर्शनात् ।  
वधार्थम् तस्य भगवन् उपायम् कर्तुम् अर्हसि ॥ १-१५-११  
एवमुक्तः सुरैः सवैश्चिन्तयित्वा ततोऽब्रवीत् ।  
ह्न्तायं विदितस्तय वधोपायो दुरात्मनः ॥ १-१५-१२  
तेन गन्धर्वयक्षाणां देवतानाज्च रक्षसाम् ।  
अवध्योऽस्मीति वागुक्ता तथेत्युकं च तन्मया ॥ १-१५-१३  
नाकीर्तयदवज्ञानातद्रक्षो मानुपांस्तदा ।  
तस्मात्स मानुषाद्वध्यो मृत्युर्नान्योऽस्य ॥ १-१५-१४  
एतच्छ्गृत्वा प्रियं वाक्यं ब्रह्मणा समुदाहृतम् ।  
देवा महर्षयः सर्वे प्रहष्टास्तेऽभवंस्तदा ॥१-१५-१५  
एतस्मिन्नन्तरे विष्णुरुपयातो महाधुतिः ।  
श्ङ्खचक्रगदापाणिः पीतवासा जगत्पतिः ॥ १-१५-१६  
वैनतेयं समारूह्म भास्करं तोयदं ।  
तप्तहाटककेयूरो वन्द्यमानः सुरोत्तमैः ॥ १-१५-१७  
ब्रह्मणा च समाजम्य तत्र तस्थौ समाहितः ।  
तमब्रुवन्सुराः सर्वे समभिष्टूय सन्नताः ॥ १-१५-१८  
त्वं नियोक्ष्यामहे विष्णो लोकानां हितकाम्यया ।  
राज्ञो दशरथस्य त्वमयोध्याधिपतेर्विभोः ॥ १-१५-१९  
धर्मज्ञस्य वदान्यस्य महर्षिसमतेजसः ।  
अस्य भार्यासु तिसृषु ह्रीश्रीकित्युपमासु च ॥ १-१५-२०  
विष्णो पुत्रत्वमागच्छ कृवाऽऽमानं चतुर्विधम् ।  
तत्र त्वं मानुषो भूत्वा प्रवृद्धं लोककण्टकम् ॥ १-१५-२१  
अवध्यं दैवतैर्विष्णो समरे जहि रावणम् ।  
स हि देवान्सगन्धर्वान्सिद्धांश्च ऋषिसत्तमान् ॥ १-१५-२२  
राक्षसो रावणो मूर्खो विर्येद्रेकेण बाधते ।  
ऋषयश्च ततस्तेन गन्धर्वाप्सरसस्तथा ॥ १-१५-२३  
कीडन्तो नन्दनवने रैद्रेण विनिपातिताः ।  
वधार्यं वयमायातास्तस्थ वै मुनिभिः सह ॥ १-१५-२४  
सिद्धगन्धर्वयक्षाश्च ततस्त्वां शरणं ।  
त्वं गतिः परमा देव सर्वेषां नः परन्तपः ॥ १-१५-२५  
वधाय देवशत्रूणां नृणां लोके मनः कुरु ।  
एवं स्तुतस्तु देवेशो विष्णुस्त्रिदशपुङ्गवः ॥ १-१५-२६  
पितामहपुरोगांस्तान्सर्वलोकनास्कृतः ।  
अब्रवीत् त्रिदशान् सर्वान् समेतान् धर्म संहितान् ॥ १-१५-२७  
भयं त्यजत भद्रं वो हितार्तं युधि रावणम् ।  
सपुत्रपौत्रं सामात्यं समित्रज्ञातिबान्धवम् ॥ १-१५-२८  
हत्वा क्रूरं दुरात्मां देवर्षिणां भयावहम् ।  
दशवर्षसहस्राणि दशवर्षशतानि च ॥ १-१५-२९  
वत्स्यामि मानुषे लोके पालयन्पृथिवीमिमाम् ।  
एवं दत्त्वा वरं देवो देवानं विष्णुरात्मवान् ॥ १-१५-३०  
मानुषे चिन्तयामास जन्मभूमिमथात्मनः ।  
ततः पद्मपलाशाक्षः कृत्वात्मां चतुर्विधम् ॥ १-१५-३१  
पितरं रोचयामास तदा दशरथं नृपम् ।  
तदा देवर्षिगन्धर्वाः सरुद्राः साप्सरोगणाः ।  
स्तुतिभिर्दिव्यरुपाभिस्तुष्टुवुर्मधुसूदनम् ॥ १-१५-३२  
तमुद्धतं रावणमुग्रतेजसं  
प्रवृद्धर्श्पं त्रिदशेश्वरद्विषम् ।  
विरावणं साधुतपस्विकण्टकम्  
तपस्विनामुद्धर तं भयावहम् ॥ १-१५-३३  
तमेव हत्वा सबलं सबान्धवं ।  
विरावणं रावणमुग्रपौरुषम् ।  
स्वलौकमागच्छ गतज्वरश्चिरम् ।  
सुरेन्द्रगुप्तं गतदोषकल्मषम् ॥ १-१५-३४  
इति वाल्मीकिरामायणे आदिकाव्ये बालकाण्डे पज्चदशः सर्गः ॥---
title: 016 yajna purusha presents divine dessert as fruit of ritual
title_english: 016 yajna purusha presents divine dessert as fruit of ritual

---
ततो नारायणो देवो विषुणुः नियुक्तः सुर सत्तमैः ।  
जानन् अपि सुरान् एवम् श्लक्ष्णम् वचनम् अब्रवीत् ॥ १-१६-१  
उपायः को वधे तस्य राक्ष्साधिपतेः सुराः ।  
यम् अहम् तम् समास्थाय निहन्याम् ऋषि कण्टकम् ॥ १-१६-२  
एवम् उक्ताः सुराः सर्वे प्रत्यूचुः विष्णुम् अव्ययम् ।  
मानुषम् रूपम् आस्थाय रावणम् जहि संयुगे ॥ १-१६-३  
स हि तेपे तपः तीव्रम् दीर्घ कालम् अरिन्दम ।  
येन तुष्टोऽभवत् ब्रह्मा लोक कृत् लोक पूर्वजः ॥ १-१६-४  
सन्तुष्टः प्रददौ तस्मै राक्षसाय वरम् प्रभुः ।  
नानाविधेभ्यो भूतेभ्यो भयम् न अन्यत्र मानुषात् ॥ १-१६-५  
अवज्ञाताः पुरा तेन वरदाने हि मानवाः ।  
एवम् पितामहात् तस्मात् वरदानेन गर्वितः ॥ १-१६-६  
उत्सादयति लोकान् त्रीईन् स्त्रियः च अपि अपकर्षति ।  
तस्मात् तस्य वधो दृष्टो मानुषेभ्यः परन्तप ॥ १-१६-७  
इति एतत् वचनम् श्रुत्वा सुराणाम् विष्णुः आत्मवान् ।  
पितरम् रोचयामास तदा दशरथम् नृपम् ॥ १-१६-८  
स च अपि अपुत्रो नृपतिः तस्मिन् काले महाद्युतिः ।  
अयजत् पुत्रियाम् इष्टिम् पुत्रेप्सुः अरिसूदनः ॥१-१६-९  
स कृत्वा निश्चयम् विष्णुः आमन्त्र्य च पितामहम् ।  
अन्तर्धानम् गतो देवैः पूज्य मानो महर्षिभिः ॥ १-१६-१०  
ततो वै यजमानस्य पावकात् अतुल प्रभम् ।  
प्रादुर्भूतम् महद्भूतम् महावीर्यम् महाबलम् ॥ १-१६-११  
कृष्णम् रक्ताम्बर धरम् रक्ताअस्यम् दुन्दुभि स्वनम् ।  
स्निग्ध हर्यक्ष तनुज श्मश्रु प्रवरम् ऊर्धजम् ॥ १-१६-१२  
शुभ लक्षण सम्पन्नम् दिव्य आभरण भूषितम् ।  
शैल शृङ्ग समुत्सेधम् दृप्त शार्दूल विक्रमम् ॥ १-१६-१३  
दिवाकर समाअकारम् दीप्त अनल शिखोपमम् ।  
तप्त जाम्बूनदमयीम् राजतान्त परिच्छदाम् ॥ १-१६-१४  
दिव्य पायस सम्पूर्णाम् पात्रीम् पत्नीम् इव प्रियाम् ।  
प्रगृह्य विपुलाम् दोर्भ्याम् स्वयम् मायामयीम् इव ॥ १-१६-१५  
समवेक्ष्य अब्रवीत् वाक्यम् इदम् दशरथम् नृपम् ।  
प्राजापत्यम् नरम् विद्धि माम् इह अभ्यागतम् नृप ॥ १-१६-१६  
ततः परम् तदा राजा प्रति उवाच कृत अञ्जलिः ।  
भगवन् स्वागतम् तेऽस्तु किमहम् करवाणि ते ॥ १-१६-१७  
अथो पुनः इदम् वाक्यम् प्राजापत्यो नरोऽब्रवीत् ।  
राजन् अर्चयता देवान् अद्य प्राप्तम् इदम् त्वया ॥ १-१६-१८  
इदम् तु नृप शार्दूल पायसम् देव निर्मितम् ।  
प्रजा करम् गृहाण त्वम् धन्यम् आरोग्य वर्धनम् ॥ १-१६-१९  
भार्याणाम् अनुरूपाणाम् अश्नीत इति प्रयच्छ वै ।  
तासु त्वम् लप्स्यसे पुत्रान् यदर्थम् यजसे नृप ॥ १-१६-२०  
तथा इति नृपतिः प्रीतः शिरसा प्रति गृह्य ताम् ।  
पात्रीम् देव अन्न सम्पूर्णाम् देव दत्ताम् हिरण्मयीम् ॥ १-१६-२१  
अभिवाद्य च तत् भूतम् अद्भुतम् प्रिय दर्शनम् ।  
मुदा परमया युक्तः चकार अभिप्रदक्षिणम् ॥ १-१६-२२  
ततो दशरथः प्राप्य पायसम् देव निर्मितम् ।  
बभूव परम प्रीतः प्राप्य वित्तम् इव अधनः ॥ १-१६-२३  
ततः तत् अद्भुत प्रख्यम् भूतम् परम भास्वरम् ।  
संवर्तयित्वा तत् कर्म तत्र एव अन्तरधीयत ॥ १-१६-२४  
हर्ष रश्मिभिः उद्द्योतम् तस्य अन्तःपुरम् आबभौ ।  
शारदस्य अभिरामस्य चन्द्रस्य इव नभः अंशुभिः ॥ १-१६-२५  
सः अन्तःपुरम् प्रविश्य एव कौसल्याम् इदम् अब्रवीत् ।  
पायसम् प्रतिगृह्णीष्व पुत्रीयम् तु इदम् आत्मनः ॥ १-१६-२६  
कौसल्यायै नरपतिः पायस अर्धम् ददौ तदा ।  
अर्धात् अर्धम् ददौ च अपि सुमित्रायै नराधिपः ॥ १-१६-२७  
कैकेय्यै च अवशिष्ट अर्धम् ददौ पुत्रार्थ कारणात् ।  
प्रददौ च अवशिष्ट अर्धम् पायसस्य अमृत उपमम् ॥ १-१६-२८  
अनुचिन्त्य सुमित्रायै पुनः एव महीपतिः ।  
एवम् तासाम् ददौ राजा भार्याणाम् पायसम् पृथक् ॥ १-१६-२९  
ताः च एवम् पायसम् प्राप्य नरेन्द्रस्य उत्तमाः स्त्रियः ।  
सम्मानम् मेनिरे सर्वाः प्रहर्ष उदित चेतसः ॥ १-१६-३०  
ततस्तु ताः प्राश्य तद् उत्तम स्त्रियो  
महीपतेः उत्तम पायसम् पृथक् ।  
हुताशन आदित्य समान तेजसः  
अचिरेण गर्भान् प्रतिपेदिरे तदा ॥ १-१६-३१  
ततस्तु राजा प्रतिवीक्ष्य ताः स्त्रियः  
प्ररूढ गर्भाः प्रति लब्ध मानसः ।  
बभूव हृष्टः त्रिदिवे यथा हरिः  
सुरेन्द्र सिद्ध ऋषि गणाभिपूजितः ॥ १-१६-३२  
इति श्री वाल्मीकि रामायणे आदिकाव्ये बालकाण्डे षोडशः सर्गः ॥---
title: 017 brahma orders gods to spawn forest rangers vAnarA s
title_english: 017 brahma orders gods to spawn forest rangers vAnarA s

---
पुत्रत्वम् तु गते विष्णौ राज्ञः तस्य महात्मनः ।  
उवाच देवताः सर्वाः स्वयम्भूः भगवान् इदम् ॥ १-१७-१  
सत्य सन्धस्य वीरस्य सर्वेषाम् नो हितैषिणः ।  
विष्णोः सहायान् बलिनः सृजध्वम् काम रूपिणः ॥ १-१७-२  
माया विदः च शूराम् च वायु वेग समान् जवे ।  
नयज्ञान् बुद्धि सम्पन्नान् विष्णु तुल्य पराक्रमान् ॥ १-१७-३  
असंहार्यान् उपायज्ञान् दिव्य संहनन अन्वितान् ।  
सर्व अस्त्र गुण सम्पन्नानन् अमृत प्राशनान् इव ॥ १-१७-४  
अप्सरस्सु च मुख्यासु गन्धर्वाणाम् तनूषु च ।  
यक्ष पन्नग कन्यासु ऋक्ष विद्याधरीषु च ॥ १-१७-५  
किन्नरीणाम् च गात्रेषु वानरीनाम् तनूसु च ।  
सृजध्वम् हरि रूपेण पुत्रान् तुल्य पराक्रमान् ॥ १-१७-६  
पूर्वम् एव मया सृष्टो जाम्बवान् ऋक्ष पुङ्गवः ।  
जृम्भमाणस्य सहसा मम वक्रात् अजायत ॥ १-१७-७  
ते तथा उक्ताः भगवता तत् प्रति श्रुत्य शासनम् ।  
जनयामासुः एवम् ते पुत्रान् वानर रूपिणः ॥ १-१७-८  
ऋषयः च महात्मानः सिद्ध विद्याधर उरगाः ।  
चारणाः च सुतान् वीरान् ससृजुः वन चारिणः ॥ १-१७-९  
वानरेन्द्रम् महेन्द्र आभम् इन्द्रः वालिनम् आत्मजम् ।  
सुग्रीवम् जनयामास तपनः तपताम् वरः ॥ १-१७-१०  
बृहस्पतिः तु अजनयत् तारम् नाम महा कपिम् ।  
सर्व वानर मुख्यानाम् बुद्धिमन्तम् अनुत्तमम् ॥ १-१७-११  
धनदस्य सुतः श्रीमान् वानरो गन्धमादनः ।  
विश्वकर्मा तु अजनयन् नलम् नाम महा कपिम् ॥ १-१७-१२  
पावकस्य सुतः श्रीमान् नीलः अग्नि सदृश प्रभः ।  
तेजसा यशसा वीर्यात् अत्यरिच्यत वीर्यवान् ॥ १-१७-१३  
रूप द्रविण सम्पन्नौ अश्विनौ रूपसम्मतौ ।  
मैन्दम् च द्विविदम् च एव जनयामासतुः स्वयम् ॥ १-१७-१४  
वरुणो जनयामास सुषेणम् नाम वानरम् ।  
शरभम् जनयामास पर्जन्यः तु महाबलः ॥ १-१७-१५  
मारुतस्य औरसः श्रीमान् हनुमान् नाम वानरः ।  
वज्र संहननोपेतो वैनतेय समः जवे ॥ १-१७-१६  
सर्व वानर मुख्येषु बुद्धिमान् बलवान् अपि ।  
ते सृष्टा बहु साहस्रा दशग्रीव वधे उद्यताः ॥ १-१७-१७  
अप्रमेय बला वीरा विक्रान्ताः काम रूपिणः ।  
ते गज अचल सङ्काशा वपुष्मन्तो महाबलाः ॥ १-१७-१८  
ऋक्ष वानर गोपुच्छाः क्षिप्रम् एव अभिजज्ञिरे ।  
यस्य देवस्य यद् रूपम् वेषो यः च पराक्रमः ॥ १-१७-१९  
अजायत समम् तेन तस्य तस्य पृथक् पृथक् ।  
गोलान्गूलेषु च उत्पन्नाः किञ्चिद् उन्नत विक्रमाः ॥ १-१७-२०  
ऋक्षीषु च तथा जाता वानराः किन्नरीषु च ।  
देवा महर्षि गन्धर्वाः तार्क्ष्य यक्षा यशस्विनः ॥ १-१७-२१  
नागाः किम्पुरुषाः च एव सिद्ध विद्याधर उरगाः ।  
बहवो जनयामासुः हृष्टाः तत्र सहस्रशः ॥ १-१७-२२  
चारणाः च सुतान् वीरान् ससृजुः वन चारिणः ।  
वानरान् सु महाकायान् सर्वान् वै वन चारिणः ॥ १-१७-२३  
अप्सरस्सु च मुख्यासु तदा विद्यधरीषु च ।  
नाग कन्यासु च तदा गन्धर्वीणाम् तनूषु च ।  
काम रूप बलोपेता यथा काम विचारिणः ॥ १-१७-२४  
सिंह शार्दूल सदृशा दर्पेण च बलेन च ।  
शिला प्रहरणाः सर्वे सर्वे पर्वत योधिनः ॥ १-१७-२५  
नख दन्ष्ट्र आयुधाः सर्वे सर्वे सर्व अस्त्र कोविदाः ।  
विचाल येयुः शैलेन्द्रान् भेद येयुः स्थिरान् द्रुमान् ॥ १-१७-२६  
क्षोभ येयुः च वेगेन समुद्रम् सरिताम् पतिम् ।  
दार येयुः क्षितिम् पद्भ्याम् आप्लवेयुः महा अर्णवन् ॥ १-१७-२७  
नभस्थलम् विशेयुर् च गृह्णीयुर् अपि तोयदान् ।  
गृह्णीयुर् अपि मातङ्गान् मत्तान् प्रव्रजतो वने ॥ १-१७-२८  
नर्दमानाः च नादेन पात येयुः विहङ्गमान् ।  
ईदृशानाम् प्रसूतानि हरीणाम् काम रूपिणाम् ॥ १-१७-२९  
शतम् शत सहस्राणि यूथपानाम् महात्मनाम् ।  
ते प्रधानेषु यूथेषु हरीणाम् हरियूथपाः ॥ १-१७-३०  
बभूवुर् यूथप श्रेष्ठान् वीराम् च अजनयन् हरीन् ।  
अन्ये ऋक्षवतः प्रस्थान् उपतस्थुः सहस्रशः ॥ १-१७-३१  
अन्ये नाना विधान् शैलान् काननानि च भेजिरे ।  
सूर्य पुत्रम् च सुग्रीवम् शक्र पुत्रम् च वालिनम् ॥ १-१७-३२  
भ्रातरौ उपतस्थुः ते सर्वे च हरि यूथपाअः ।  
नलम् नीलम् हनूमन्तम् अन्यांश्च हरि यूथपान् ॥ १-१७-३३  
ते तार्क्ष्य बल सम्पन्नाः सर्वे युद्ध विशारदाः ।  
विचरन्तोऽर्दयन् सर्वान् सिंह व्याघ्र महोरगान् ॥ १-१७-३४  
महाबलो महाबाहुः वाली विपुल विक्रमः ।  
जुगोप भुज वीर्येण ऋक्ष गोपुच्छ वानरान् ॥ १-१७-३५  
तैः इयम् पृध्वी शूरैः सपर्वत वन अर्णवा ।  
कीर्णा विविध संस्थानैः नाना व्यञ्जन लक्षणैः ॥ १-१७-३६  
तैः मेघ बृन्दाचल कूट सन्निभैः  
महाबलैः वानर यूथप अधिपैः ।  
बभूव भूः भीम शरीर रूपैः  
समावृता राम सहाय हेतोः ॥ १-१७-३७  
इति वाल्मीकि रामायणे आदि काव्ये बाल काण्डे सप्तदशः सर्गः ॥---
title: 018 Rama Bharata Lakshmana and Shatrughna took births
title_english: 018 Rama Bharata Lakshmana and Shatrughna took births

---
निर्वृत्ते तु क्रतौ तस्मिन् हयमेधे महात्मनः ।  
प्रति गृह्य अमरा भागान् प्रतिजग्मुः यथा आगतम् ॥ १-१८-१  
समाप्त दीक्षा नियमः पत्नी गण समन्वितः ।  
प्रविवेश पुरीम् राजा स भृत्य बल वाहनः ॥ १-१८-२  
यथा अर्हम् पूजिताः तेन राज्ञा च पृथिवीश्वराः ।  
मुदिताः प्रययुः देशान् प्रणंय मुनि पुङ्गवम् ॥ १-१८-३  
श्रीमताम् गच्छताम् तेषाम् स्वगृहाणि पुरात् ततः ।  
बलानि राज्ञाम् शुभ्राणि प्रहृष्टानि चकाशिरे ॥ १-१८-४  
गतेषु पृथिवीशेषु राजा दशरथः पुनः ।  
प्रविवेश पुरीम् श्रीमान् पुरस्कृत्य द्विजोत्तमान् ॥ १-१८-५  
शान्तया प्रययौ सार्धम् ऋष्यशृङ्गः सुपूजितः ।  
अनुगंयमानो राज्ञा च सानुयात्रेण धीमता ॥ १-१८-६  
एवम् विसृज्य तान् सर्वान् राजा सम्पूर्ण मानसः ।  
उवास सुखितः तत्र पुत्र उत्पत्तिम् विचिन्तयन् ॥ १-१८-७  
ततो यज्ञे समाप्ते तु ऋतूनाम् षट् समत्ययुः ।  
ततः च द्वादशे मासे चैत्रे नावमिके तिथौ ॥ १-१८-८  
नक्क्षत्रे अदिति दैवत्ये स्व उच्छ संस्थेषु पञ्चसु ।  
ग्रहेषु कर्कटे लग्ने वाक्पता इन्दुना सह ॥ १-१८-९  
प्रोद्यमाने जगन्नाथम् सर्व लोक नमस्कृतम् ।  
कौसल्या अजनयत् रामम् सर्व लक्षण संयुतम् ॥ १-१८-१०  
विष्णोः अर्धम् महाभागम् पुत्रम् ऐक्ष्वाकु नन्दनम् ।  
लोहिताक्षम् महाबाहुम् रक्त ओष्टम् दुन्दुभि स्वनम् ॥ १-१८-११  
कौसल्या शुशुभे तेन पुत्रेण अमित तेजसा ।  
यथा वरेण देवानाम् अदितिः वज्र पाणिना ॥ १-१८-१२  
भरतो नाम कैकेय्याम् जज्ञे सत्य पराक्रमः ।  
साक्षात् विष्णोः चतुर्थ भागः सर्वैः समुदितो गुणैः ॥ १-१८-१३  
अथ लक्ष्मण शत्रुघ्नौ सुमित्रा अजनयत् सुतौ ।  
वीरौ सर्व अस्त्र कुशलौ विष्णोः अर्ध समन्वितौ । १-१८-१४  
पुष्ये जातः तु भरतो मीन लग्ने प्रसन्न धीः ।  
सार्पे जातौ तु सौमित्री कुळीरे अभ्युदिते रवौ ॥ १-१८-१५  
राज्ञः पुत्रा महात्मानः चत्वारो जज्ञिरे पृथक् ।  
गुणवन्तः अनुरूपाः च रुच्या प्रोष्ठ पदोपमाः ॥ १-१८-१६  
जगुः कलम् च गन्धर्वा ननृतुः च अप्सरो गणाः ।  
देव दुन्दुभयो नेदुः पुष्प वृष्टिः च खात् पतत् ॥ १-१८-१७  
उत्सवः च महान् आसीत् अयोध्यायाम् जनाकुलः ।  
रथ्याः च जन सम्बाधा नट नर्तक सङ्कुलाः ॥ १-१८-१८  
गायनैः च विराविण्यो वादनैः च तथ अपरैः ।  
विरेजुर् विपुलाः तत्र सर्व रत्न समन्विताः ॥ १-१८-१९  
प्रदेयांश्च ददौ राजा सूत मागध वन्दिनाम् ।  
ब्राह्मणेभ्यो ददौ वित्तम् गो धनानि सहस्रशः ॥ १-१८-२०  
अतीत्य एकादश आहम् तु नाम कर्म तथा अकरोत् ।  
ज्येष्ठम् रामम् महात्मानम् भरतम् कैकयी सुतम् ॥ १-१८-२१  
सौमित्रिम् लक्ष्मणम् इति शत्रुघ्नम् अपरम् तथा ।  
वसिष्ठः परम प्रीतो नामानि कुरुते तदा ॥ १-१८-२२  
ब्राह्मणान् भोजयामास पौरान् जानपदान् अपि ।  
उददद् ब्राह्मणानाम् च रत्नौघम् अमलम् बहु ॥ १-१८-२३  
तेषाम् जन्म क्रिय आदीनि सर्व कर्माणि अकारयत् ।  
तेषाम् केतुः इव ज्येष्ठो रामो रतिकरः पितुः ।१-१८-२४  
बभूव भूयो भूतानाम् स्वयम् भूः इव सम्मतः ।  
सर्वे वेद विदः शूराः सर्वे लोकहिते रताः ॥ १-१८-२५  
सर्वे ज्ञानोपसम्पन्नाः सर्वे समुदिता गुणैः ।  
तेषाम् अपि महातेजा रामः सत्य पराक्रमः ॥ १-१८-२६  
इष्टः सर्वस्य लोकस्य शशाङ्क इव निर्मलः ।  
गज स्कन्धे अश्व पृष्टे च रथ चर्यासु सम्मतः ॥ १-१८-२७  
धनुर्वेदे च निरतः पितुः शुशॄषणे रतः ।  
बाल्यात् प्रभृति सुस्निग्धो लक्ष्मणो लक्ष्मि वर्धनः ॥ १-१८-२८  
रामस्य लोकरामस्य भ्रातुः ज्येष्ठस्य नित्यशः ।  
सर्व प्रिय करः तस्य रामस्य अपि शरीरतः ॥ १-१८-२९  
लक्ष्मणो लक्ष्मि सम्पन्नो बहिः प्राण इव अपरः ।  
न च तेन विना निद्राम् लभते पुरुषोत्तमः ॥ १-१८-३०  
मृष्टम् अन्नम् उपानीतम् अश्नाति न हि तम् विना ।  
भरतस्य अपि शत्रुघ्नो लक्ष्मण अवरजो हि सः ॥ १-१८-३२  
प्राणैः प्रियतरो नित्यम् तस्य च आसीत् तथा प्रियः ।  
स चतुर्भिः महाभागैः पुत्रैः दशरथः प्रियैः ॥ १-१८-३३  
बभूव परम प्रीतो देवैः इव पितामहः ।  
ते यदा ज्ञान सम्पन्नाः सर्वैः समुदिता गुणैः ॥ १-१८-३४  
ह्रीमन्तः कीर्तिमन्तः च सर्वज्ञा दीर्घ दर्शिनः ।  
तेषाम् एवम् प्रभावाणाम् सर्वेषाम् दीप्त तेजसाम् ॥ १-१८-३५  
पिता दशरथो हृष्टो ब्रह्मा लोकाधिपो यथा ।  
ते च अपि मनुज व्याघ्रा वैदिक अध्ययने रताः ॥ १-१८-३६  
पितृ शुश्रूषण रता धनुर् वेदे च निष्टिताः ।  
अथ राजा दशरथः तेषाम् दार क्रियाम् प्रति ॥ १-१८-३७  
चिन्तयामास धर्मात्मा सह उपाध्यायः स बान्धवः ।  
तस्य चिन्तयमानस्य मन्त्रि मध्ये महात्मनः ॥ १-१८-३८  
अभ्यागच्छत् महातेजा विश्वामित्रो महामुनिः ।  
स राज्ञो दर्शन आकाङ्क्षी द्वार अध्यक्षान् उवाच ह ॥ १-१८-३९  
शीघ्रम् आख्यात माम् प्राप्तम् कौशिकम् गाधिनः सुतम् ।  
तत् श्रुत्वा वचनम् तस्य राज्ञो वेश्म प्रदुद्रुवुः ॥ १-१८-४०  
सम्भ्रान्त मनसः सर्वे तेन वाक्येन चोदिताः ।  
ते गत्वा राज भवनम् विश्वामित्रम् ऋषिम् तदा ॥ १-१८-४१  
प्राप्तम् आवेदयामासुः नृपायैः इक्ष्वाकवे तदा ।  
तेषाम् तत् वचनम् श्रुत्वा सपुरोधाः समाहितः ॥ १-१८-४२  
प्रति उज्जगाम संहृष्टो ब्रह्माणम् इव वासवः ।  
तम् दृष्ट्वा ज्वलितम् दीप्त्या तपसम् संशित व्रतम् ॥ १-१८-४३  
प्रहृष्ट वदनो राजा ततः अर्घ्यम् उपहारयत् ।  
स राज्ञः प्रतिगृह्य अर्घ्यम् शास्त्र दृष्टेन कर्मणा ॥ १-१८-४४  
कुशलम् च अव्ययम् च एव पर्य पृच्छत् नराधिपम् ।  
पुरे कोशे जनपदे बान्धवेषु सुहृत्सु च ॥ १-१८-४५  
कुशलम् कौशिको राज्ञः पर्यपृच्छत् सुधार्मिकः ।  
वसिष्ठम् च समागंय कुशलम् मुनिपुङ्गवः ॥ १-१८-४७  
ऋषीम् च तान् यथा न्यायम् महाभाग उवाच ह ।  
ते सर्वे हृष्ट मनसः तस्य राज्ञो निवेशनम् ॥ १-१८-४८  
विविशुः पूजिताः तेन निषेदुः च यथा अर्हतः ।  
अथ हृष्ट मना राजा विश्वामित्रम् महामुनिम् ॥ १-१८-४९  
उवाच परम उदारो हृष्टः तम् अभिपूजयन् ।  
यथा अमृतस्य सम्प्राप्तिः यथा वर्षम् अनूदके ॥ १-१८-५०  
यथा सदृश दारेषु पुत्र जन्म अप्रजस्य वै ।  
प्रणष्टस्य यथा लाभो यथा हर्षो महोदये ॥ १-१८-५१  
तथा एव आगमनम् मन्ये स्वागतम् ते महामुने ।  
कम् च ते परमम् कामम् करोमि किमु हर्षितः ॥ १-१८-५२  
पात्र भूतोऽसि मे ब्रह्मन् दिष्ट्या प्राप्तोऽसि मानद ।  
अद्य मे सफलम् जन्म जीवितम् च सु जीवितम् ॥ १-१८-५३  
यस्माद् विप्रेन्द्रम् अद्राक्षम् सुप्रभाता निशा मम ।  
पूर्वम् राजर्षि शब्देन तपसा द्योतित प्रभः ॥ १-१८-५४  
ब्रह्मर्षित्वम् अनुप्राप्तः पूज्योअसि बहुधा मया ।  
तत् अद्भुतम् अभूत् विप्र पवित्रम् परमम् मम ॥ १-१८-५५  
शुभ क्षेत्र गतः च अहम् तव सन्दर्शनात् प्रभो ।  
ब्रूहि यत् प्रार्थितम् तुभ्यम् कार्यम् आगमनम् प्रति ॥ १-१८-५६  
इच्छाम् अनुगृहीतो अहम् त्वदर्थम् परिवृद्धये ।  
कार्यस्य न विमर्शम् च गन्तुम् अर्हसि सुव्रत ॥ १-१८-५७  
कर्ता च अहम् अशेषेण दैवतम् हि भवान् मम ।  
मम च अयम् अनुप्राप्तो महान् अभ्युदयो द्विज ।  
तव आगमन जः कृत्स्नो धर्मः च अनुत्तमो द्विज ॥ १-१८-५८  
इति हृदय सुखम् निशंय वाक्यम्  
श्रुति सुखम् आत्मवता विनीतम् उक्तम् ।  
प्रथित गुण यशा गुणैः विशिष्टः  
परम ऋषिः परमम् जगाम हर्षम् ॥ १-१८-५९  
इति वाल्मीकि रामायणे आदिकाव्ये बाल काण्डे अष्टादशः सर्गः
---
title: 019 Sage vishvamitra s arrival to take rAma along with him to guard ritual
title_english: 019 Sage vishvamitra s arrival to take rAma along with him to guard
  ritual

---
तत् श्रुत्वा राज सिंहस्य वाक्यम् अद्भुत विस्तरम् ।  
हृष्ट रोमा महातेजा विश्वामित्रोऽभ्यभाषत ॥ १-१९-१  
सदृशम् राज शार्दूल तव एव भुवि न अन्यतः ।  
महावंश प्रसूतस्य वसिष्ठ व्यपदेशिनः ॥ १-१९-२  
यत् तु मे हृद् गतम् वाक्यम् तस्य कार्यस्य निश्चयम् ।  
कुरुष्व राज शार्दूल भव सत्य प्रतिश्रवः ॥ १-१९-३  
अहम् नियमम् आतिष्ठे सिध्द्यर्थम् पुरुषर्षभ ।  
तस्य विघ्नकरौ द्वौ तु राक्षसौ काम रूपिणौ ॥ १-१९-४  
व्रते मे बहुशः चीर्णे समाप्त्याम् राक्षसाविमौ ।  
मारीचः च सुबाहुः च वीर्यवन्तौ सुशिक्षितौ ॥ १-१९-५  
तौ मांस रुधिर ओघेण वेदिम् ताम् अभ्यवर्षताम् ।  
अवधूते तथा भूते तस्मिन् नियम निश्चये ॥ १-१९-६  
कृत श्रमो निरुत्साहः तस्मात् देशात् अपाक्रमे ।  
न च मे क्रोधम् उत्स्रष्टुम् बुद्धिः भवति पार्थिव ॥ १-१९-७  
तथा भूता हि सा चर्या न शापः तत्र मुच्यते ।  
स्व पुत्रम् राज शार्दूल रामम् सत्य पराक्रमम् ॥ १-१९-८  
काक पक्ष धरम् शूरम् ज्येष्ठम् मे दातुम् अर्हसि ।  
शक्तो हि येष मया गुप्तो दिव्येन स्वेन तेजसा ॥ १-१९-९  
राक्षसा ये विकर्तारः तेषाम् अपि विनाशने ।  
श्रेयः च अस्मै प्रदास्यामि बहुरूपम् न संशयः ॥ १-१९-१०  
त्रयाणाम् अपि लोकानाम् येन ख्यातिम् गमिष्यति ।  
न च तौ रामम् आसाद्य शक्तौ स्थातुम् कथम् च न ॥ १-१९-११  
न च तौ राघवात् अन्यो हन्तुम् उत्सहते पुमान् ।  
वीर्य उत्सिक्तौ हि तौ पापौ काल पाश वशम् गतौ ॥ १-१९-१२  
रामस्य राज शार्दूल न पर्याप्तौ महात्मनः ।  
न च पुत्र गतम् स्नेहम् कर्तुम् अर्हसि पार्थिव ॥ १-१९-१३  
अहम् ते प्रति जानामि हतौ तौ विद्धि राक्षसौ ।  
अहम् वेद्मि महात्मानम् रामम् सत्य पराक्रमम् ॥ १-१९-१४  
वसिष्ठोऽपि महातेजा ये च इमे तपसि स्थिताः ।  
यदि ते धर्म लाभम् तु यशः च परमम् भुवि ॥ १-१९-१५  
स्थिरम् इच्छसि राजेन्द्र रामम् मे दातुम् अर्हसि ।  
यदि अभ्यनुज्ञाम् काकुत्स्थ ददते तव मन्त्रिणः ॥ १-१९-१६  
वसिष्ठ प्रमुखाः सर्वे ततो रामम् विसर्जय ।  
अभिप्रेतम् असंसक्तम् आत्मजम् दातुम् अर्हसि ॥ १-१९-१७  
दश रात्रम् हि यज्ञस्य रामम् राजीव लोचनम् ।  
न अत्येति कालो यज्ञस्य यथा अयम् मम राघव ॥ १-१९-१८  
तथा कुरुष्व भद्रम् ते मा च शोके मनः कृथाः ।  
इति एवम् उक्त्वा धर्मात्मा धर्मार्थ सहितम् वचः ॥ १-१९-१९  
विरराम महातेजा विश्वामित्रो महामतिः ।  
स तन् निशंय राजेन्द्रो विश्वामित्र वचः शुभम् ॥ १-१९-२०  
शोकेन महता आविष्टः चचाल च मुमोह च ।  
लब्ध सञ्ज्ञः ततो उतथाय व्यषीदत भयान्वितः ॥ १-१९-२१  
इति हृदय मनो विदारणम्  
मुनि वचनम् तद् अतीव शुश्रुवान् ।  
नरपतिः अभवत् महान् महात्मा  
व्यथित मनाः प्रचचाल च असनात् ॥ १-१९-२२  
इति वाल्मीकि रामायणे आदिकाव्ये बाल काण्डे एकोनविंशः सर्गः ॥---
title: 020 dasharatha s dissent to spare rAma s servicees
title_english: 020 dasharatha s dissent to spare rAma s servicees

---
तत् श्रुत्वा राज शार्दूलो विश्वामित्रस्य भाषितम् ।  
मुहूर्तम् इव निस्सज्ञः सज्ञावान् इदम् अब्रवीत् ॥ १-२०-१  
ऊन षोडश वर्षो मे रामो राजीव लोचनः ।  
न युद्ध योग्यताम् अस्य पश्यामि सह राक्षसैः ॥ १-२०-२  
इयम् अक्षौहिणी सेना यस्य अहम् पतिः ईश्वरः ।  
अनया सहितो गत्वा योद्ध अहम् तैर् निशाचरैः ॥ १-२०-३  
इमे शूराः च विक्रान्ता भृत्याः मे अस्त्र विशारदाः ।  
योग्या रक्षोगणैः योद्धुम् न रामम् नेतुम् अर्हसि ॥ १-२०-४  
अहम् एव धनुष्पाणिः गोप्ता समर मूर्धनि ।  
यावत् प्राणान् धरिष्यामि तावत् योत्स्ये निशाचरैः ॥ १-२०-५  
निर्विघ्ना व्रत चर्या सा भविष्यति सुरक्षिता ।  
अहम् तत्र आगमिष्यामि न रामम् नेतुम् अर्हसि ॥ १-२०-६  
बालो हि अकृत विद्यः च न च वेत्ति बलाबलम् ।  
न च अस्त्र बल संयुक्तो न च युद्ध विशारदः ॥ १-२०-७  
न च असौ रक्षसा योग्यः कूट युद्धा हि राक्षसा ।  
विप्रयुक्तो हि रामेण मुहूर्तम् अपि न उत्सहे ॥ १-२०-८  
जीवितुम् मुनि शार्दूल न रामम् नेतुम् अर्हसि ।  
यदि वा राघवम् ब्रह्मन् नेतुम् इच्छसि सुव्रत ॥ १-२०-९  
चतुरङ्ग समायुक्तम् मया सह च तम् नय ।  
षष्टिः वर्ष सहस्राणि जातस्य मम कौशिक ॥ १-२०-१०  
कृच्छ्रेण उत्पादितः च अयम् न रामम् नेतुम् अर्हसि ।  
चतुर्णाम् आत्मजानाम् हि प्रीतिः परमिका मम ॥ १-२०-११  
ज्येष्ठे धर्म प्रधाने च न रामम् नेतुम् अर्हसि ।  
किम् वीर्याः राक्षसाः ते च कस्य पुत्राः च के च ते ॥ १-२०-१२  
कथम् प्रमाणाः के च एतान् रक्षन्ति मुनिपुङ्गव ।  
कथम् च प्रति कर्तव्यम् तेषाम् रामेण रक्षसाम् ॥ १-२०-१३  
मामकैः वा बलैः ब्रह्मन् मया वा कूट योधिनाम् ।  
सर्वम् मे शंस भगवन् कथम् तेषाम् मया रणे॥ १-२०-१४  
स्थातव्यम् दुष्ट भावानाम् वीर्योत्सिक्ता हि राक्षसाः ।  
तस्य तद् वचनम् श्रुत्वा विश्वामित्रो अभ्यभाषत ॥ १-२०-१५  
पौलस्त्य वंश प्रभवो रावणो नाम राक्षसः ।  
स ब्रह्मणा दत्त वरः त्रैलोक्यम् बाधते भृशम् ॥ १-२०-१६  
महाबलो महावीर्यो राक्षसैः बहुभिः वृतः ।  
श्रूयते च महाराजा रावणो राक्षस अधिपः ॥ १-२०-१७  
साक्षात् वैश्रवण भ्राता पुत्रो विश्रवसो मुनेः ।  
यदा न खलु यज्ञस्य विघ्न कर्ता महाबलः ॥ १-२०-१८  
तेन सञ्चोदितौ तौ तु राक्षसौ च महाबलौ ।  
मारीचः च सुबाहुः च यज्ञ विघ्नम् करिष्यतः ॥ १-२०-१९  
इति उक्तो मुनिना तेन राजा उवाच मुनिम् तदा ।  
न हि शक्तो अस्मि सङ्ग्रामे स्थातुम् तस्य दुरात्मनः ॥ १-२०-२०  
देव दानव गन्धर्वा यक्षाः पतग पन्नगाः।  
न शक्ता रावणम् सोढुम् किम् पुनर् मानवा युधि ॥ १-२०-२२  
कथम् अपि अमर प्रख्यम् सङ्ग्रामाणाम् अकोविदम् ॥ १-२०-२४  
बालम् मे तनयम् ब्रह्मन् नैव दास्यामि पुत्रकम् ।  
अथ काल उपमौ युद्धे सुतौ सुन्दोपसुन्दयोः ॥ १-२०-२५  
यज्ञ विघ्न करौ तौ ते न एव दास्यामि पुत्रकम् ।  
मारीचः च सुबाहुः च वीर्यवन्तौ सुशिक्षितौ ॥ १-२०-२६  
तयोः अन्यतरम् योद्धुम् यास्यामि स सुहृत् गणः ।  
अन्यथा त्वनुनेष्यामि भवन्तम् सह बान्धव ॥ १-२०-२७  
इति नरपति जल्पनात् द्विजेन्द्रम्  
कुशिक सुतम् सुमहान् विवेश मन्युः ।  
सु हुत इव मखे अग्निः आज्य सिक्तः  
समभवत् उज्वलितो महर्षि वह्निः ॥ १-२०-२८  
इति वाल्मीकि रामायणे आदिकाव्ये बाल काण्डे विंशः सर्गः ॥---
title: 021 Ire of sage vishvamitra vashiShTha appeases dasharatha
title_english: 021 Ire of sage vishvamitra vashiShTha appeases dasharatha

---
तत् श्रुत्वा वचनम् तस्य स्नेह पर्याकुलाक्षरम् ।  
समन्युः कौशिको वाक्यम् प्रति उवाच महीपतिम् ॥ १-२१-१  
यद् इदम् ते क्षमम् राजन् गमिष्यामि यथा आगतम् ।  
मिथ्या प्रतिज्ञः काकुत्स्थ सुखी भव सु हृद् वृतः ॥ १-२१-३  
तस्य रोष परीतस्य विश्वामित्रस्य धीमतः ।  
चचाल वसुधा कृत्स्ना देवानाम् च भयम् ॥ १-२१-४  
त्रस्त रूपम् तु विज्ञाय जगत्सर्वम् महान् ऋषिः ।  
नृपतिम् सुव्रतो धीरो वसिष्ठो वाक्यम् अब्रवीत् ॥ १-२१-५  
इक्ष्वाकूणाम् कुले जातः साक्षात् धर्म इव अपरः ।  
धृतिमान् सुव्रतः श्रीमान् न धर्मम् हातुम् अर्हसि ॥ १-२१-६  
त्रिषु लोकेषु विख्यातो धर्मात्मा इति राघव ।  
स्व धर्मम् प्रतिपद्यस्व न अधर्मम् वोढुम् अर्हसि ॥ १-२१-७  
प्रति श्रुत्य करिष्ये इति उक्तम् वाक्यम् अकुर्वतः ।  
इष्टापूर्त वधो भूयात् तस्मात् रामम् विसर्जय ॥ १-२१-८  
कृतास्त्रम् अकृतास्त्रम् वा न एवम् शक्ष्यन्ति राक्षसाः ।  
गुप्तम् कुइशिक पुत्रेण ज्वलनेन अमृतम् यथा ॥ १-२१-९  
एष विग्रहवान् धर्म एष वीर्यवताम् वरः ।  
एष विद्य अधिको लोके तपसः च परायणम् ॥ १-२१-१०  
एषो अस्त्रान् विविधान् वेत्ति त्रैलोक्ये स चराचरे ।  
न एनम् अन्यः पुमान् वेत्ति न च वेत्स्यन्ति केचन ॥ १-२१-११  
न देवा न ऋषयः के चित् न अमरा न च राक्षसाः ।  
गन्धर्व यक्ष प्रवराः स किन्नर महोरगाः ॥ १-२१-१२  
सर्व अस्त्राणि कृशाश्वस्य पुत्राः परम धार्मिकाः ।  
कौशिकाय पुरा दत्ता यदा राज्यम् प्रशासति ॥ १-२१-१३  
ते अपि पुत्रा कृशाश्वस्य प्रजापति सुता सुताः ।  
न एक रूपा महावीर्या दीप्तिमन्तो जयावहाः ॥ १-२१-१४  
जया च सुप्रभा च एव दक्ष कन्ये सुमध्यमे ।  
ते सूते अस्त्र शस्त्राणि शतम् परम भास्वरम् ॥ १-२१-१५  
पञ्चाशतम् सुतान् लेभे जया लब्ध वरा वरान् ।  
वधायासुरसैन्यानामप्रमेयानरूपिणः - यद्वा -  
वधाय असुर सैन्यानाम् अप्रमेयान् अरूपिणः ॥ १-२१-१६  
सुप्रभा अजनयत् च अपि पुत्रान् पञ्चाशतम् पुनः ।  
संहारान् नाम दुर्धर्षान् दुराक्रामान् बलीयसः ॥ १-२१-१७  
तानि च अस्त्राणि वेत्ति एष यथावत् कुशिक आत्मजः ।  
अपूर्वाणाम् च जनने शक्तो भूयः च धर्मवित् ॥ १-२१-१८  
तेन अस्य मुनि मुख्यस्य धर्मज्ञस्य महात्मनः ।  
न किञ्चिद् अस्ति अविदितम् भूतम् भव्यम् च राघव ॥ १-२१-१९  
एवम् वीर्यो महातेजा विश्वामित्रो महा यशाः ।  
न राम गमने राजन् संशयम् गन्तुम् अर्हसि ॥ १-२१-२०  
तेषाम् निग्रहणे शक्तः स्वयम् च कुशिकात्मजः ।  
तव पुत्र हितार्थाय त्वाम् उपेत्य अभि याचते ॥ १-२१-२१  
इति मुनि वचनात् प्रसन्न चित्तो  
रघु वृषभः च मुमोद पार्थिव अग्र्यः ।  
गमनम् अभिरुरोच राघवस्य  
प्रथित यशाः कुशिक आत्मजाय बुध्या ॥ १-२१-२२  
इति वाल्मीकि रामायणे आदिकाव्ये बाल काण्डे एकविंशः सर्गः ॥---
title: 022 rAma lakshmaNa travel with vishvamitra to his ritual place
title_english: 022 rAma lakshmaNa travel with vishvamitra to his ritual place

---
तथा वसिष्टे ब्रुवति राजा दशरथः स्वयम् ।  
प्रहृष्ट वदनो रामम् आजुहाव स लक्ष्मणम् ॥ १-२२-१  
कृतः स्वस्त्ययनम् मात्रा पित्रा दशरथेन च ।  
पुरोधसा वसिष्ठेन मङ्गलैः अभिमन्त्रितम् ॥ १-२२-२  
स पुत्रम् मूर्ध्नि उपाघ्राय राजा दशरथः तदा ।  
ददौ कुशिक पुत्राय सुप्रीतेन अन्तरात्मना ॥ १-२२-३  
ततो वायुः सुख स्पर्शो नीरजस्को ववौ तदा ।  
विश्वामित्र गतम् रामम् दृष्ट्वा राजीव लोचनम् ॥ १-२२-४  
पुष्प वृष्टिः महती आसीत् देव दुन्दुभि निःस्वनैः ।  
शङ्ख दुन्दुभि निर्घोषः प्रयाते तु महात्मनि ॥ १-२२-५  
विश्वामित्रो ययौ अग्रे ततो रामो महायशाः ।  
काक पक्ष धरो धन्वी तम् च सौमित्रिः अन्वगात् ॥ १-२२-६  
कलापिनौ धनुष् पाणी शोभयानौ दिशो दश ।  
विश्वामित्रम् महात्मानम् त्रि शीर्षौ इव पन्नगौ ।  
अनुजग्मतुः अक्षुद्रौ पितामहम् इव अश्विनौ ॥ १-२२-७  
तदा कुशिक पुत्रम् तु धनुष् पाणी स्वलङ्कृतौ ।  
बद्ध गोध अङ्गुलि त्राणौ खड्गवन्तौ महाद्युती ॥ १-२२-८  
कुमारौ चारु वपुषौ भ्रातरौ राम लक्ष्मणौ ।  
अनुयातौ श्रिया दीप्तौ शोभयेताम् अनिन्दितौ ॥ १-२२-९  
स्थाणुम् देवम् इव अचिन्त्यम् कुमारौ इव पावकी ।  
अध्यर्ध योजनम् गत्वा सरय्वा दक्षिणे तटे । १-२२-१०  
रामा इति मधुराम् वाणीम् विश्वामित्रः अभ्यभाषत ।  
गृहाण वत्स सलिलम् मा भूत् कालस्य पर्ययः ॥ १-२२-११  
मन्त्र ग्रामम् गृहाण त्वम् बलाम् अतिबलाम् तथा ।  
न श्रमो न ज्वरो वा ते न रूपस्य विपर्ययः ॥ १-२२-१२  
न च सुप्तम् प्रमत्तम् वा धर्ष इष्यन्ति नैरृताः ।  
न बाह्वोः सदृशो वीर्ये पृथिव्याम् अस्ति कश्चन ॥ १-२२-१३  
त्रिषु लोकेषु वा राम न भवेत् सदृशः तव ।  
बलाम् अतिबलाम् चैव पठतः तात राघव ॥ १-२२-१४  
न सौभाग्ये न दाक्षिण्ये न ज्ञाने बुद्धि निश्चये ।  
न उत्तरे प्रति वक्तव्ये समो लोके तव अनघ ॥ १-२२-१५  
एतत् विद्या द्वये लब्धे न भवेत् सदृशः तव ।  
बला च अतिबला चैव सर्व ज्ञानस्य मातरौ ॥ १-२२-१६  
क्षुत् पिपासे न ते राम भविष्येते नरोत्तम ।  
बलाम् अतिबलाम् चैव पठतः तात राघव ॥ १-२२-१७  
गृहाण सर्व लोकस्य गुप्तये रघु नन्दन ।  
विद्या द्वयम् अधीयाने यशः च अथ भवेत् भुवि ।  
पितामह सुते हि एते विद्ये तेजः समन्विते ॥ १-२२-१८  
प्रदातुम् तव काकुत्थ्स सदृअशः त्वम् हि पार्थिव ।  
कामम् बहुगुणाः सर्वे त्वयि एते न अत्र संशयः ।१-२२-१९  
तपसा सम्भृते च एते बहु रूपे भविष्यतः ।  
ततो रामो जलम् स्पृष्ट्वा प्रहृष्ट वदनः शुचिः । १-२२-२०  
प्रति जग्राह ते विद्ये महर्षेर् भावित आत्मनः ।  
विद्या समुदितो रामः शुशुभे भीम विक्रमः ॥ १-२२-२१  
सहस्र रश्मिः भग्वान् शरदीव दिवाकरः ।  
गुरु कार्याणि सर्वाणि नियुज्य कुशिक आत्मजे ।  
ऊषुः ताम् रजनीम् तत्र सरय्वाम् सुसुखम् त्रयः ॥ १-२२-२२  
दशरथ नृइप सूनु सत्तमाभ्याम्  
तृण शयने अनुचिते तदा उषिताभ्याम् ।  
कुशिक सुत वचोऽनुलालिताभ्याम् ।  
सुखमिव सा विबभौ विभावरी च ॥ १-२२-२३  
इति वाल्मीकि रामायणे आदिकाव्ये बाल काण्डे द्वाविंशः सर्गः ॥---
title: 023 Their sojourn at the confluence of the rivers ganga and sarayu
title_english: 023 Their sojourn at the confluence of the rivers ganga and sarayu

---
प्रभातायाम् तु शर्वर्याम् विश्वामित्रो महामुनिः ।  
अभ्यभाषत काकुत्स्थौ शयानौ पर्ण संस्तरे ॥ १-२३-१  
कौसल्या सुप्रजा राम पूर्वा सन्ध्या प्रवर्तते ।  
उत्तिष्ठ नर शार्दूल कर्तव्यम् दैवमाह्निकम् ॥ १-२३-२  
तस्य ऋषेः परम उदारम् वचः श्रुत्वा नृप नरोत्तमौ ।  
स्नात्वा कृत उदकौ वीरौ जेपतुः परमम् जपम् ॥ १-२३-३  
कृत आह्निकौ महावीर्यौ विश्वामित्रम् तपोधनम् ।  
अभिवाद्य अति संहृष्टौ गमनाय अभितस्थतुः ॥ १-२३-४  
तौ प्रयान्तौ महावीर्यौ दिव्यम् त्रिपथगाम् नदीम् ।  
ददृशा ते ततः तत्र सरय्वाः सङ्गमे शुभे ॥ १-२३-५  
तत्र आश्रम पदम् पुण्यम् ऋषीणाम् भाविअत आत्मानाम् ।  
बहु वर्ष सहस्राणि तप्यताम् परमम् तपः ॥ १-२३-६  
तम् दृष्ट्वा परम प्रीतौ राघवौ पुण्यम् आश्रमम् ।  
ऊचतुः तम् महात्मानम् विश्वामित्रम् इदम् वचः ॥ १-२३-७  
कस्य अयम् आश्रमः पुण्यः को नु अस्मिन् वसते पुमान् ।  
भगवन् श्रोतुम् इच्छावः परम् कौतूहलम् हि नौ ॥ १-२३-८  
तयोः तद् वचनम् श्रुत्वा प्रहस्य मुनिपुङ्गवः ।  
अब्रवीत् श्रूयताम् राम यस्य अयम् पूर्व आश्रमः ॥ १-२३-९  
कन्दर्पो मूर्तिमान् आसीत् काम इति उच्यते बुधैः ।  
तपस्यन्तम् इह स्थाणुम् नियमेन समाहितम् ॥ १-२३-१०  
कृत उद्वाहम् तु देवेशम् गच्छन्तम् स मरुद् गणम् ।  
धर्षयामास दुर्मेधा हुम् कृतः च महात्मना ॥ १-२३-११  
अवध्यतः च रुद्रेण चक्षुषा रघु नन्दन ।  
व्यशीर्यन्त शरीरात् स्वात् सर्व गात्राणि दुर्मतेः ॥ १-२३-१२  
तत्र गात्रम् हतम् तस्य निर्दग्धस्य महात्मनः ।  
अशरीरः कृतः कामः क्रोधात् देव ईश्वरेण ह ॥ १-२३-१३  
अनङ्ग इति विख्यातः तदा प्रभृति राघव ।  
स च अङ्ग विषयः श्रीमान् यत्र अङ्गम् स मुमोच ह ॥ १-२३-१४  
तस्य अयम् आश्रमः पुण्यः तस्य इमे मुनयः पुरा ।  
शिष्या धर्मपरा वीर तेषाम् पापम् न विद्यते ॥ १-२३-१५  
इह अद्य रजनीम् राम वसेम शुभ दर्शन ।  
पुण्ययोः सरितोः मध्ये श्वः तरिष्यामहे वयम् ॥ १-२३-१६  
अभिगच्छामहे सर्वे शुचयः पुण्यम् आश्रमम् ।  
इह वासः परोऽस्माकम् सुखम् वस्त्यामहे वयम् ॥ १-२३-१७  
स्नाताः च कृत जप्याः च हुत हव्या नरोत्तम ।  
तेषाम् संवदताम् तत्र तपो दीर्घेण चक्षुषा ॥ १-२३-१८  
विज्ञाय परम प्रीता मुनयो हर्षम् आगमन् ।  
अर्घ्यम् पाद्यम् तथा आतिथ्यम् निवेद्य कुशिकात्मजे ॥ १-२३-१९  
राम लक्ष्मणयोः पश्चात् अकुर्वन् अतिथि क्रियाम् ।  
सत्कारम् सम् अनुप्राप्य कथाभिः अभिरञ्जयन् ॥१-२३-२०  
यथा अर्हम् अजपन् सन्ध्याम् ऋषयः ते समाहिताः ।  
तत्र वासिभिः आनीता मुनिभिः सुव्रतैः सह ॥ १-२३-२१  
न्यवसन् सुसुखम् तत्र काम आश्रम पदे तथा ।  
कथाभिरभिरामभिरभिरमौ नृपात्मजौ । - यद्वा -  
कथाभिः अभि रामभिः अभि रमौ नृप आत्मजौ  
रमयामास धर्मात्मा कौशिको मुनिपुङ्गवः ॥ १-२३-२२  
इति वाल्मीकि रामायणे आदिकाव्ये बाल काण्डे त्रयोविंशः सर्गः ॥---
title: 024 The legend of deomoness tATaka
title_english: 024 The legend of deomoness tATaka

---
ततः प्रभाते विमले कृत आह्निकम् अरिन्दमौ ।  
विश्वामित्रम् पुरस्कृत्य नद्याः तीरम् उपागतौ ॥ १-२४-१  
ते च सर्वे महात्मानो मुनयः संश्रित व्रताः ।  
उपस्थाप्य शुभाम् नावम् विश्वामित्रम् अथ अब्रुवन् ॥ १-२४-२  
आरोहतु भवान् नावम् राजपुत्र पुरस्कृतः ।  
अरिष्टम् गच्छ पन्थानम् मा भूत् काल विपर्ययः ॥ १-२४-३  
विश्वामित्रः तथा इति उक्त्वा तान् ऋषीन् प्रतिपूज्य च ।  
ततार सहितः ताभ्याम् सरितम् सागरम् गमाम् ॥ १-२४-४  
तत्र शुश्राव वै शब्दम् तोय संरम्भ वर्धितम् ।  
मध्यम् आगंय तोयस्य तस्य शब्दस्य निश्चयम् ॥ १-२४-५  
ज्ञातु कामो महातेजा सह रामः कनीयसा ।  
अथ रामः सरिन् मध्ये पप्रच्छ मुनि पुङ्गवम् ॥ १-२४-६  
वारिणो भिद्यमानस्य किम् अयम् तुमुलो ध्वनिः ।  
राघवस्य वचः श्रुत्वा कौतूहल समन्वितम् ॥ १-२४-७  
कथयामास धर्मात्मा तस्य शब्दस्य निश्चयम् ।  
कैलास पर्वते राम मनसा निर्मितम् परम् ॥ १-२४-८  
ब्रह्मणा नरशार्दूल तेन इदम् मानसम् सरः ।  
तस्मात् सुस्राव सरसः सा अयोध्याम् उपगूहते ॥ १-२४-९  
सरः प्रवृत्ता सरयूः पुण्या ब्रह्म सरः च्युता ।  
तस्य अयम् अतुलः शब्दो जाह्नवीम् अभिवर्तते ॥ १-२४-१०  
वारि सङ्क्षोभजो राम प्रणामम् नियतः कुरु ।  
ताभ्याम् तु तावुभौ कृत्वा प्रणामम् अतिधार्मिकौ ॥ १-२४-११  
तीरम् दक्षिणम् आसाद्य जग्मतुर् लघु विक्रमौ ।  
स वनम् घोर सङ्काशम् दृष्ट्वा नरवरात्मजः ॥ १-२४-१२  
अविप्रहतम् ऐक्ष्वाकः पप्रच्छ मुनि पुङ्गवम् ।  
अहो वनम् इदम् दुर्गम् झिल्लिका गण संयुतम् ॥ १-२४-१३  
भैरवैः श्वापदैः कीर्णम् शकुनैः दारुण आरवैः ।  
नाना प्रकारैः शकुनैः वाश्यद्भिः भैरव स्वनैः ॥ १-२४-१४  
सिंह व्याघ्र वराहैः च वारणैः च अपि शोभितम् ।  
धव अश्वकर्ण ककुभैः बिल्व तिन्दुक पाटलैः ॥ १-२४-१५  
सङ्कीर्णम् बदरीभिः च किम् नु एतत् दारुणम् वनम् ।  
तम् उवाच महातेजा विश्वामित्रो महामुनिः ॥ १-२४-१६  
श्रूयताम् वत्स काकुत्स्थ यस्य एतत् दारुणम् वनम् ।  
एतौ जनपदौ स्फीतौ पूर्वम् आस्ताम् नरौत्तम ॥ १-२४-१७  
मलदाः च करूषाः च देव निर्माण निर्मितौ ।  
पुरा वृत्र वधे राम मलेन समभिप्लुतम् ॥ १-२४-१८  
क्षुधा चैव सहस्राक्षम् ब्रह्म हत्या सम् आविशत् ।  
तम् इन्द्रम् मलिनम् देवा ऋषयः च तपोधनाः ॥ १-२४-१९  
कलशैः स्नापयामासुः मलम् च अस्य प्रमोचयन् ।  
इह भूंयाम् मलम् दत्त्वा देवाः कारुषम् एव च ॥ १-२४-२०  
शरीरजम् महेन्द्रस्य ततो हर्षम् प्रपेदिरे ।  
निर्मलो निष्करूषः च शुद्ध इन्द्रो यथा अभवत् ॥ १-२४-२१  
ततो देशस्य सुप्रीतो वरम् प्रादाद् अनुत्तमम् ।  
इमौ जनपदौ स्फीतौ ख्यातिम् लोके गमिष्यतः ॥ १-२४-२२  
मलदाः च करूषाः च मम अङ्ग मल धारिणौ ।  
साधु साधु इति तम् देवाः पाकशासनम् अब्रुवन् ॥ १-२४-२३  
देशस्य पूजाम् ताम् दृष्ट्वा कृताम् शक्रेण धीमता ।  
एतौ जनपदौ स्फीतौ दीर्घ कालम् अरिन्दम ॥ १-२४-२४  
मलदाः च करूषाः च मुदिता धन धान्यतः ।  
कस्य चित् अथ कालस्य यक्षी काम रूपिणी ॥ १-२४-२५  
बलम् नाग सहस्रस्य धारयन्ती तदा हि आभूत् ।  
ताटका नाम भद्रम् ते भार्या सुन्दस्य धीमतः ॥ १-२४-२६  
मारीचो राक्षसः पुत्रो यस्याः शक्र पराक्रमः ।  
वृत्त बाहुर् महा शीर्षो विपुला अस्य तनुर् महान् ॥ १-२४-२७  
राक्षसो भैरव आकारो नित्यम् त्रासयते प्रजाः ।  
इमौ जनपदौ नित्यम् विनाशयति राघव ॥ १-२४-२८  
मलदांश्च करूषांश्च ताटका दुष्ट चारिणी ।  
सा इयम् पन्थानम् आवृत्य वसति अध्यर्ध योजने ॥ १-२४-२९  
अत एव च गन्तव्यम् ताटकाया वनम् यतः ।  
स्व बाहु बलम् आश्रित्य जहि इमाम् दुष्ट चारिणीम् ॥ १-२४-३०  
मत् नियोगात् इमम् देशम् कुरु निष्कण्टकम् पुनः ।  
न हि कश्चित् इमम् देशम् शक्तो हि आगन्तुम् ईदृशम् ॥ १-२४-३१  
यक्षिण्या घोरया राम उत्सादितम् असह्यया ।  
इति वाल्मीकि रामायणे आदिकाव्ये बाल काण्डे चतुर् विंशः सर्गः ॥---
title: 025 The legend of deomoness tATaka contd
title_english: 025 The legend of deomoness tATaka contd

---
अथ तस्य अप्रमेयस्य मुनेर् वचनम् उत्तमम् ।  
श्रुत्वा पुरुष शार्दूलः प्रत्युवाच शुभाम् गिरम् ॥ १-२५-१  
अल्प वीर्या यदा यक्षी श्रूयते मुनिपुङ्गव ।  
कथम् नाग सहस्रस्य धारयति अबला बलम् ॥ १-२५-२  
इति उक्त,म् वचनम् श्रुत्वा राघवस्य अमित ओजसा ।  
हर्षयन् श्लक्ष्णया वचा स लक्ष्मणम् अरिन्दमम् ॥ १-२५-३  
विश्वामित्रोऽब्रवीत् वाक्यम् शृणु येन बलोत्कटा ।  
वर दान कृतम् वीर्यम् धारयति अबला बलम् ॥ १-२५-४  
पूर्वम् आसीत् महा यक्षः सुकेतुर् नाम वीर्यवान् ।  
अनपत्यः शुभाचारः स च तेपे महत् तपः ॥ १-२५-५  
पितामहः तु सुप्रीतः तस्य यक्षपतेः तदा ।  
कन्या रत्नम् ददौ राम ताटकाम् नाम नामतः ॥ १-२५-६  
ददौ नाग सहस्रस्य बलम् च अस्याः पितामहः ।  
न तु एव पुत्रम् यक्षाय ददौ च असौ महायशाः ॥ १-२५-७  
कस्यचित् तु अथ कालस्य यक्षी पुत्रम् व्यजायत ।  
मारीचम् नाम दुर्धर्षम् यः शापात् राक्षसोऽभवत् ॥१-२५-९  
सुन्दे तु निहते राम सा अगस्त्यम् ऋषि सत्तमम् ।  
ताटका सह पुत्रेण प्रधर्षयितुम् इच्छति ॥ १-२५-१०  
भक्षार्थम् जात संरम्भा गर्जन्ती सा अभ्यधावत ।  
आपतन्तीम् तु ताम् दृष्ट्वा अगस्त्यो भगवान् ऋषिः ॥ १-२५-११  
राक्षसत्वम् भजस्व इति मारीचम् व्याजहार सः ।  
अगस्त्यः परम अमर्षः ताटकाम् अपि शप्तवान् ॥ १-२५-१२  
पुरुषादी महायक्षी विरूपा विकृत आनना ।  
इदम् रूपम् विहायाशु दारुणम् रूपम् अस्तु ते ॥ १-२५-१३  
सैषा शाप कृताम् अर्षा ताटका क्रोध मूर्छिता ।  
देशम् उत्सादयति एनम् अगस्त्या चरितम् शुभम् ॥ १-२५-१४  
एनाम् राघव दुर्वृत्ताम् यक्षीम् परम दारुणाम् ।  
गो ब्राह्मण हितार्थाय जहि दुष्ट पराक्रमाम् ॥ १-२५-१५  
न हि एनाम् शाप संसृष्टाम् कश्चित् उत्सहते पुमान् ।  
निहन्तुम् त्रिषु लोकेषु त्वाम् ऋते रघु नन्दन ॥ १-२५-१६  
न हि ते स्त्री वध कृते घृणा कार्या नरोत्तम ।  
चातुर् वर्ण्य हितार्थाम् हि कर्तव्यम् राज सूनुना ॥ १-२५-१७  
नृशंसम् अनृशंसम् वा प्रजा रक्षण कारणात् ।  
पातकम् वा सदोषम् वा कर्तव्यम् रक्षता सदा ॥ १-२५-१८  
राज्य भार नियुक्तानाम् एष धर्मः सनातनः ।  
अधर्ंयाम् जहि काकुत्स्थ धर्मो हि अस्याम् न विद्यते ॥ १-२५-१९  
श्रूयते हि पुरा शक्रो विरोचन सुताम् नृप ।  
पृथिवीम् हन्तुम् इच्छन्तीम् मन्थराम् अभ्यसूदयत् ॥ १-२५-२०  
विष्णुना च पुरा राम भृगु पत्नी पतिव्रता ।  
अनिन्द्रम् लोकम् इच्छन्ती काव्यमाता निषूदिता ॥ १-२५-२१  
एतैः च अन्यैः च बहुभी राजपुत्रैः महात्मभिः ।  
अधर्म सहिता नार्यो हताः पुरुषसत्तमैः ।  
तस्माद् एनाम् घृणाम् त्यक्त्वा जहि मत् शासनान् नृप ॥ १-२५-२२  
इति वाल्मीकि रामायणे आदिकाव्ये बाल काण्डे पञ्चविंशः सर्गः ॥---
title: 026 Elimination of demoness tATaka
title_english: 026 Elimination of demoness tATaka

---
मुनेर् वचनम् अक्लीबम् श्रुत्वा नरवरात्मजः ।  
राघवः प्राञ्जलिः भूत्वा प्रत्युवाच दृढव्रतः ॥ १-२६-१  
पितुर् वचन निर्देशात् पितुर् वचन गौरवात् ।  
वचनम् कौशिकस्य इति कर्तव्यम् अविशङ्कया ॥ १-२६-२  
अनुशिष्टो अस्मि अयोध्यायाम् गुरु मध्ये महात्मना ।  
पित्रा दशरथेन अहम् न अवज्ञेयम् च तद् वचः ॥ १-२६-३  
सोऽहम् पितुर्वचः श्रुत्वा शासनाद् ब्रह्म वादिनः ।  
करिष्यामि न सन्देहः ताटका वधम् उत्तमम् ॥ १-२६-४  
गो ब्राह्मण हितार्थाय देशस्य च हिताय च ।  
तव चैव अप्रमेयस्य वचनम् कर्तुम् उद्यतः ॥ १-२६-५  
एवम् उक्त्वा धनुर्मध्ये बध्वा मुष्टिम् अरिन्दमः ।  
ज्या घोषम् अकरोत् तीव्रम् दिशः शब्देन नादयन् ॥ १-२६-६  
तेन शब्देन वित्रस्ताः ताटका वन वासिनः ।  
ताटका च सुसङ्क्रुद्धा तेन शब्देन मोहिता ॥ १-२६-७  
तम् शब्दम् अभिनिध्याय राक्षसी क्रोध मूर्चिता ।  
श्रुत्वा च अभ्यद्रवत् क्रुद्धा यत्र शब्दो विनिस्सृतः ॥ १-२६-८  
ताम् दृष्ट्वा राघवः क्रुद्धाम् विकृताम् विकृत आननाम् ।  
प्रमाणेन अति वृद्धाम् च लक्ष्मणम् सोऽभ्यभाषत ॥ १-२६-९  
पश्य लक्ष्मण यक्षिण्या भैरवम् दारुणम् वपुः ।  
भिद्येरन् दर्शनात् अस्या भीरूणाम् हृदयानि च ॥ १-२६-१०  
एताम् पश्य दुराधर्षाम् माया बल समन्विताम् ।  
विनिवृत्ताम् करोमि अद्य हृत कर्णाग्र नासिकाम् ॥ १-२६-११  
न हि एनाम् उत्सहे हन्तुम् स्त्री स्वभावेन रक्षिताम् ।  
वीर्यम् च अस्या गतिम् च एव हन्यताम् इति मे मतिः ॥ १-२६-१२  
एवम् ब्रुवाणे रामे तु ताटका क्रोध मूर्छिता ।  
उद्यंय बाहूम् गर्जन्ती रामम् एव अभ्यधावत ॥ १-२६-१३  
विश्वामित्रस्तु ब्रह्मर्षिः हुङ्कारेणा अभिभर्त्स्य ताम् ।  
स्वस्ति राघवयोः अस्तु जयम् च एव अभ्यभाषत ॥ १-२६-१४  
उद् धुन्वाना रजो घोरम् ताटका राघवौ उभौ ।  
रजो मेघेन महता मुहूर्तम् सा व्यमोहयत् ॥ १-२६-१५  
ततो मायाम् समास्थाय शिला वर्षेण राघवौ ।  
अवाकिरत् सुमहता ततः चुक्रोध राघवः ॥ १-२६-१६  
शिला वर्षम् महत् तस्याः शर वर्षेण राघवः ।  
प्रतिवार्यो अपधावन्त्याः करौ चिच्छेद पत्रिभिः ॥ १-२६-१७  
ततः च्छिन्न भुजाम् श्रान्ताम् अभ्याशे परिगर्जतीम् ।  
सौमित्रिः अकरोत् क्रोधात् हृत कर्णाग्र नासिकाम् ॥ १-२६-१८  
काम रूपधरा सा तु कृत्वा रूपाणि अनेकशः ।  
अन्तर्धानम् गता यक्षी मोहयन्ति स्व मायया ॥ १-२६-१९  
अश्म वर्षम् विमुञ्चन्ती भैरवम् विचचार सा ॥  
ततः तौ अश्म वर्षेण कीर्यमाणौ समन्ततः ॥ १-२६-२०  
दृष्ट्वा गाधि सुतः श्रीईमान् इदम् वचनम् अब्रवीत् ।  
अलम् ते घृणया राम पापा एषा दुष्ट चारिणी ॥ १-२६-२१  
यज्ञ विघ्न करी यक्षी पुरा वर्धेत मायया ।  
वध्यताम् तावत् एव एषा पुरा सन्ध्या प्रवर्तते ॥ १-२६-२२  
रक्षांसि सन्ध्या काले तु दुर्धर्षाणि भवन्ति हि ।  
इति उक्तः स तु ताम् यक्षीम् अश्म वृष्ट्या अभिवर्षणीम् ॥ १-२६-२३  
दर्शयन् शब्द वेधित्वम् ताम् रुरोध स सायकैः ।  
सा रुद्धा बाण जालेन माया बल समन्विता ॥ १-२६-२४  
अभि दुद्राव काकुत्स्थम् लक्षमणम् च विनेषुदी ॥  
ताम् आपतन्तीम् वेगेन विक्रान्ताम् अशनीम् इव ॥ १-२६-२५  
शरेण उरसि विव्याध सा पपात ममार च ।  
ताम् हताम् भीम सङ्काशाम् दृष्ट्वा सुरपतिः तदा ॥ १-२६-२६  
साधु साध्विति काकुत्स्थम् सुराः च अपि अभिपूजयन् ।  
उवाच परम प्रीतः सहस्राक्षः पुरन्दरः ॥ १-२६-२७  
सुराः च सर्वे संहृष्टा विश्वामित्रम् अथ अब्रुवन् ।  
मुने कौशिक भद्रम् ते सह इन्द्राः सर्वे मरुद् गणाः ॥ १-२६-२८  
तोषिताः कर्मणा अनेन स्नेहम् दर्शय राघवे ।  
प्रजापतेः कृशाश्वस्य पुत्रान् सत्य पराक्रमान् ॥ १-२६-२९  
तपो बल भृतो ब्रह्मन् राघवाय निवेदय ।  
पात्रभूतः च ते ब्रह्मन् तव अनुगमने रतः ॥ १-२६-३०  
कर्तव्यम् सुमहत् कर्म सुराणाम् राज सूनुना ।  
एवम् उक्त्वा सुराः सर्वे जग्मुर् हृष्टा विहायसम् ॥ १-२६-३१  
विश्वामित्रम् पूजयन् ततः सन्ध्या प्रवर्तते ।  
ततो मुनिवरः प्रीतः ताटका वध तोषितः ॥ १-२६-३२  
मूर्ध्नि रामम् उपाघ्राय इदम् वचनम् अब्रवीत् ।  
इह अद्य रजनीम् राम वसाम शुभ दर्शन ॥ १-२६-३३  
श्वः प्रभाते गमिष्यामः तद् आश्रम पदम् मम ।  
विश्वामित्रः वचः श्रुत्वा हृष्टो दशरधात्मजः ॥ १-२६-३४  
उवास रजनीम् तत्र ताटकाया वने सुखम् ।  
मुक्त शापम् वनम् तत् च तस्मिन् एव तत् आहनि ।  
रमणीयम् विबभ्राज यथा चैत्र रथम् वनम् ॥ १-२६-३५  
निहत्य ताम् यक्ष सुताम् स रामः  
प्रशस्यमानः सुर सिद्ध सन्घैः ।  
उवास तस्मिन् मुनिना सह एव  
प्रभात वेलाम् प्रति बोध्यमानः ॥ १-२६-३६  
इति वाल्मीकि रामायणे आदिकाव्ये बाल काण्डे षड्विंशः सर्गः
---
title: 027 vishvAmitra endows rAma with supernatural missiles
title_english: 027 vishvAmitra endows rAma with supernatural missiles

---
अथ ताम् रजनीम् उष्य विश्वामिरो महायशाः ।  
प्रहस्य राघवम् वाक्यम् उवाच मधुर स्वरम् ॥ १-२७-१  
परितुष्टो अस्मि भद्रम् ते राजपुत्र महायशः ।  
प्रीत्या परमया युक्तो ददामि अस्त्राणि सर्वशः ॥ १-२७-२  
देव असुर गणान् वा अपि स गन्धर्व उरगान् भुवि ।  
यैः अमित्रान् प्रसह्य आजौ वशीकृत्य जयिष्यसि ॥ १-२७-३  
तानि दिव्यानि भद्रम् ते ददामि अस्त्राणि सर्वशः ।  
दण्ड चक्रम् महत् दिव्यम् तव दास्यामि राघव ॥ १-२७-४  
धर्म चक्रम् ततो वीर काल चक्रम् तथैव च ।  
विष्णु चक्रम् तथा अति उग्रम् ऐन्द्रम् चक्रम् तथैव च ॥ १-२७-५  
वज्रम् अस्त्रम् नरश्रेष्ठ शैवम् शूलवरम् तथा ।  
अस्त्रम् ब्रह्मशिरः च एव ऐषीकम् अपि राघव ॥ १-२७-६  
ददामि ते महाबाहो ब्राह्मम् अस्त्रम् अनुत्तमम् ।  
गदे द्वे चैव काकुत्स्थ मोदकी शिखरी शुभे ॥ १-२७-७  
प्रदीप्ते नरशार्दूल प्रयच्छामि नृपाअत्मज ।  
धर्म पाशम् अहम् राम काल पाशम् तथैव च ॥ १-२७-८  
वारुणम् पाशम् अस्त्रम् च ददामि अहम् अनुत्तमम् ।  
अशनी द्वे प्रयच्छामि शुष्क आर्द्रे रघुनन्दन ॥ १-२७-९  
ददामि च अस्त्रम् पैनाकम् अस्त्रम् नारायणम् तथा ।  
आग्नेयम् अस्त्रम् दयितम् शिखरम् नाम नामतः ॥ १-२७-१०  
वायव्यम् प्रथमम् नाम ददामि तव च अनघ ।  
अस्त्रम् हयशिरः नाम क्रौञ्चम् अस्त्रम् तथैव च ॥ १-२७-११  
शक्ति द्वयम् च काकुत्स्थ ददामि तव राघव ।  
कङ्कालम् मुसलम् घोरम् कापालम् अथ किन्किणीम् ॥ १-२७-१२  
वधार्थम् राक्षसाम् यानि ददामि एतानि सर्वशः ।  
वैद्याधरम् महा अस्त्रम् च नन्दनम् नाम नामतः ॥ १-२७-१३  
असि रत्नम् महाबाहो ददामि नृवरात्मज ।  
गान्धर्वम् अस्त्रम् दयितम् मोहनम् नाम नामतः ॥ १-२७-१४  
प्रस्वापनम् प्रशमनम् दद्मि सौंयम् च राघव ।  
वर्षणम् शोषणम् चैव सन्तापन विलापने ॥ १-२७-१५  
मादनम् चैव दुर्धर्षम् कन्दर्प दयितम् तथा ।  
गान्धर्वम् अस्त्रम् दयितम् मानवम् नाम नामतः ॥ १-२७-१६  
पैशाचम् अस्त्रम् दयितम् मोहनम् नाम नामतः ।  
प्रतीच्छ नरशार्दूल राजपुत्र महायशः ॥ १-२७-१७  
तामसम् नरशार्दूल सौमनम् च महाबलम् ।  
संवर्तम् चैव दुर्धर्षम् मौसलम् च नृपात्मज ॥ १-२७-१८  
सत्यम् अस्त्रम् महाबाहो तथा मायामयम् परम् ।  
सौरम् तेजःप्रभम् नाम पर तेजो अपकर्षणम् ॥ १-२७-१९  
सोम अस्त्रम् शिशिरम् नाम त्वाष्ट्रम् अस्त्रम् सुदारुरणम् ।  
दारुणम् च भगस्य अपि शितेषुम् अथ मानवम् ॥ १-२७-२०  
स्थितः तु प्राङ्मुखो भूत्वा शुचिर् मुनिवरः तदा ।  
ददौ रामाय सुप्रीतो मन्त्र ग्रामम् अनुत्तमम् ॥ १-२७-२२  
सर्व सङ्ग्रहणम् एषाम् दैवतैः अपि दुर्लभम् ।  
तानि अस्त्राणि तदा विप्रो राघवाय न्यवेदत् ॥१-२७-२३  
जपतः तु मुनेः तस्य विश्वामित्रस्य धीमतः ।  
उपतस्थुः महा अर्हाणि सर्वाणि अस्त्राणि राघवम् ॥ १-२७-२४  
ऊचुः च मुदिता रामम् सर्वे प्राञ्जलयः तदा ।  
इमे च परमोदार किङ्कराः तव राघव ॥ १-२७-२५  
यद् यद् इच्छसि भद्रन् ते तत् सर्वम् करवाम वै ।  
ततो राम प्रसन्न आत्मा तैः इति उक्तो महाबलैः ॥ १-२७-२६  
प्रतिगृह्य च काकुत्स्थः समालभ्य च पाणिना ।  
मनसा मे भविष्यध्वम् इति तानि अभ्यचोदयत् ॥ १-२७-२७  
ततः प्रीत मना रामो विश्वामित्रम् महामुनिम् ।  
अभिवाद्य महातेजा गमनाय उपचक्रमे ॥ १-२७-२८  
इति वाल्मीकि रामायणे आदि काव्ये बाल काण्डे सप्तविंशः सर्गः
---
title: 028 vishvAmitra teaches rAma about annulment of missiles
title_english: 028 vishvAmitra teaches rAma about annulment of missiles

---
प्रतिगृह्य ततः अस्त्राणि प्रहृष्ट वदनः शुचिः ।  
गच्छन् एव च काकुत्स्थो विश्वामित्रम् अथ अब्रवीत् ॥ १-२८-१  
गृहीत अस्त्रो अस्मि भगवन् दुराधर्षः सुरैः अपि ।  
अस्त्राणाम् तु अहम् इच्छामि संहारम् मुनिपुङ्गव ॥ १-२८-२  
एवम् ब्रुवति काकुत्स्थे विश्वामित्रो महा तपाः ।  
संहारान् व्याजहार अथ धृतिमान् सुव्रतः शुचिः ॥ १-२८-३  
सत्यवन्तम् सत्य कीर्तिम् धृष्टम् रभसम् एव च ।  
प्रतिहारतरम् नाम पराङ्मुखम् अवाङ्मुखम् ॥ १-२८-४  
लक्ष्या अलक्ष्याः इमौ चैव दृढ नाभ सुनाभकौ ।  
दशाक्ष शतवक्त्रौ च दश शीर्ष शत उदरौ ॥ १-२८-५  
पद्मनाभ महानाभौ दुन्दुनाभ स्वनाभकौ ।  
ज्योतिषम् शकुनम् चैव नैराश्य विमलौ उभौ ॥ १-२८-६  
यौगन्धर विनिद्रौ च दैत्य प्रमधनौ तथा ।  
शुचि बाहुर् महाबाहुर् निष्कलि विरुचर् तथा  
सार्चिर्माली धृतिमाली वृत्तिमान् रुचिरः तथा ॥ १-२८-७  
पित्र्यः सौमनसः चैव विधूत मकरौ उभौ ।  
परवीरम् रतिम् चैव धन धान्यौ च राघव ॥ १-२८-८  
कामरूपम् कामरुचिम् मोहम् आवरणम् तथा ।  
जृम्भकम् सर्पनाथम् च पन्थान वरणौ तथा ॥ १-२८-९  
कृशाश्व तनयान् राम भास्वरान् काम रूपिणः ।  
प्रतीच्छ मम भद्रम् ते पात्र भूतोऽसि राघव ॥ १-२८-१०  
बाढम् इति एव काकुत्स्थ प्रहृष्टेन अन्तरात्मना ।  
दिव्य भास्वर देहाः च मूर्तिमन्तः सुखप्रदाः ॥ १-२८-११  
केचिद् अङ्गार सदृशाः केचिद् धूम उपमाः तथा ।  
चन्द्र अर्क सदृशाः केचित् प्रह्व अञ्जलि पुटाः तथा ॥ १-२८-१२  
रामम् प्राञ्जलयो भूत्वा अब्रुवन् मधुर भाषिणः ।  
इमे स्म नरशार्दूल शाधि किम् करवाम ते ॥ १-२८-१३  
गंयताम् इति तान् आह यथा इष्टम् रघुनन्दनः ।  
मानसाः कार्य कालेषु साहाय्यम् मे करिष्यथ ॥ १-२८-१४  
अथ ते रामम् आमन्त्र्य कृत्वा च अपि प्रदक्षिणम् ।  
एवम् अस्तु इति काकुत्स्थम् उक्त्वा जग्मुः यथाआगतम् ॥ १-२८-१५  
स च तान् राघवो ज्ञात्वा विश्वामित्रम् महामुनिम् ।  
गच्छन् एव अथ मधुरम् श्लक्ष्णम् वचनम् अब्रवीत् ॥ १-२८-१६  
किम् एतन् मेघ सङ्काशम् पर्वतस्य अविदूरतः ।  
वृक्ष खण्डम् इतः भाति परम् कौतूहलम् हि मे ॥ १-२८-१७  
दर्शनीयम् मृगाअकीर्णम् मनोहरम् अतीव च ।  
नाना प्रकारैः शकुनैः वल्गुभाषैः अलङ्कृतम् ॥ १-२८-१८  
निःसृताः स्म मुनिश्रेष्ठ कान्तारात् रोमहर्षणात् ।  
अनया तु अवगच्छामि देशस्य सुखवत्तया ॥ १-२८-१९  
सर्वम् मे शंस भगवन् कस्य आश्रम पदम् तु इदम् ।  
सम्प्राप्ताः यत्र ते पापाः ब्रह्मघ्नाः दुष्ट चारिणः । १-२८-२०  
तव यज्ञस्य विघ्नाय दुरात्मनो महामुनेः ।  
भगवन् तस्य को देशः सा यत्र तव याज्ञिकी ॥ १-२८-२१  
रक्षितव्या क्रिया ब्रह्मन् मया वध्याः च राक्षसाः ।  
एतत् सर्वम् मुनिश्रेष्टः श्रोतुम् इच्छामि अहम् प्रभो ॥ १-२८-२२  
इति वाल्मीकि रामायणे आदि काव्ये बाल काण्डे अष्टाविंशः सर्गः
---
title: 029 Legend of vAmana narrated
title_english: 029 Legend of vAmana narrated

---
अथ तस्य अप्रमेयस्य वचनम् परिपृच्छतः ।  
विश्वामित्रो महातेजा व्याख्यातुम् उपचक्रमे ॥ १-२९-१  
इह राम महाबाहो विष्णुर् देव नमस्कृत ।  
वर्षाणि सुबहूनि इह तथा युग शतानि च ॥ १-२९-२  
तपः चरण योगार्थम् उवास सु महातपाः ।  
एष पूर्व आश्रमो राम वामनस्य महात्मनः ॥ १-२९-३  
सिद्ध आश्रम इति ख्यातः सिद्धो हि अत्र महातपाः ।  
एतस्मिन् एव काले तु राजा वैरोचनिर् बलिः ॥ १-२९-४  
निर्जित्य दैवत गणान् स इन्द्रान् स मरुद् गणान् ।  
कारयामास तद् राज्यम् त्रिषु लोकेषु विश्रुतः ॥ १-२९-५  
यज्ञम् चकार सुमहान् असुरेन्द्रो महाबलः ।  
बलेः तु यजमानस्य देवाः साग्नि पुरोगमाः ।  
समागंय स्वयम् चैव विष्णुम् ऊचुः इह आश्रमे ॥ १-२९-६  
बलिः वैरोचनिः विष्णो यजते यज्ञम् उत्तमम् ।  
असमाप्त व्रते तस्मिन् स्व कार्यम् अभिपद्यताम् ॥ १-२९-७  
ये च एनम् अभिवर्तन्ते याचितार इतः ततः ।  
यत् च यत्र यथावत् च सर्वम् तेभ्यः प्रयच्छति ॥ १-२९-८  
स त्वम् सुर हितार्थाय माया योगम् उपाश्रितः ।  
वामनत्वम् गतो विष्णो कुरु कल्याणम् उत्तमम् ॥ १-२९-९  
एतस्मिन् अनन्तरे राम काश्यपो अग्नि सम प्रभः ।  
अदित्या सहितः राम दीप्यमान इव ओजसा ॥ १-२९-१०  
देवी सहायो भगवन् दिव्यम् वर्ष सहस्रकम् ।  
व्रतम् समाप्य वरदम् तुष्टाव मधुसूदनम् ॥ १-२९-११  
तपोमयम् तपोराशिम् तपोमूर्तिम् तपात्मकम् ।  
तपसा त्वाम् सुतप्तेन पश्यामि पुरोषोत्तमम् ॥ १-२९-१२  
शरीरे तव पश्यामि जगत् सर्वम् इदम् प्रभो ।  
त्वम् अनादिः अनिर्देश्यः त्वाम् अहम् शरणम् गतः ॥ १-२९-१३  
तम् उवाच हरिः प्रीतः कश्यपम् धूत कल्मषम् ।  
वरम् वरय भद्रम् ते वर अर्हः असि मतो मम ॥ १-२९-१४  
तत् श्रुत्वा वचनम् तस्य मारीचः कश्यपो अब्रवीत् ।  
अदित्या देवतानाम् च मम च एव अनुयाचितम् ॥ १-२९-१५  
वरम् वरद सुप्रीतो दातुम् अर्हसि सुव्रत ।  
पुत्रत्वम् गच्छ भगवन् अदित्या मम च अनघ ॥ १-२९-१६  
भ्राता भव यवीयान् त्वम् शक्रस्य असुरसूदन ।  
शोक आर्तानाम् तु देवानाम् साहाय्यम् कर्तुम् अर्हसि ॥ १-२९-१७  
अयम् सिद्ध आश्रमो नाम प्रसादात् ते भविष्यति ।  
सिद्धे कर्मणि देवेश उत्तिष्ठ भगवन् इतः ॥ १-२९-१८  
अथ विष्णुर् महातेजाअ आदित्याम् समजायत ।  
वामनम् रूपम् आस्थाय वैरोचनिम् उपागमत् ॥ १-२९-१९  
त्रीन् पादान् अथ भिक्षित्वा प्रतिगृह्य च मेदिनीम् ।  
आक्रंय लोकान् लोकार्थो सर्व लोक हिते रतः ॥ १-२९-२०  
महेन्द्राय पुनः प्रादात् नियंय बलिम् ओजसा ।  
त्रैलोक्यम् स महातेजाः चक्रे शक्र वशम् पुनः ॥ १-२९-२१  
तेन एव पूर्वम् आक्रान्त आश्रमः श्रम नाशनः ।  
मया अपि भक्त्या तस्य एव वामनस्य उपभुज्यते ॥ १-२९-२२  
एनम् आश्रमम् आयान्ति राक्षसा विघ्न कारिणः ।  
अत्र ते पुरुषव्याघ्र हन्तव्या दुष्ट चारिणः ॥ १-२९-२३  
अद्य गच्छामहे राम सिद्धाश्रमम् अनुत्तमम् ।  
तत् आश्रम पदम् तात तव अपि एतद् यथा मम ॥ १-२९-२४  
इति उक्त्वा परम प्रीतो गृह्य रामम् स लक्ष्मणम् ।  
प्रविशन् आश्रम पदम् व्यरोचत महामुनिः ।  
शशी इव गत नीहारः पुनर्वसु समन्वितः ॥ १-२९-२५  
तम् दृष्ट्वा मुनयः सर्वे सिद्धाश्रम निवासिनः ।  
उत्पत्योत्पत्य सहसा विश्वामित्रम् अपूजयन् ॥ १-२९-२६  
यथा अर्हम् चक्रिरे पूजाम् विश्वामित्राय धीमते ।  
तथैव राज पुत्राभ्याम् अकुर्वन् अतिथि क्रियाम् ॥ १-२९-२७  
मुहूर्तम् अथ विश्रान्तौ राज पुत्रौ अरिन्दमौ ।  
प्राञ्जली मुनि शार्दूलम् ऊचतू रघुनन्दनौ ॥ १-२९-२८  
अद्य एव दीक्षाम् प्रविश भद्रम् ते मुनिपुङ्गव ।  
सिद्धाश्रमो अयम् सिद्धः स्यात् सत्यम् अस्तु वचः तव ॥ १-२९-२९  
एवम् उक्तो महातेजा विश्वामित्रो महानृषिः ।  
प्रविवेश तदा दीक्षाम् नियतो नियतेन्द्रियः ॥ १-२९-३०  
कुमारौ एव ताम् रात्रिम् उषित्वा सुसमाहितौ ।  
प्रभात काले च उत्थाय पूर्वाम् सन्ध्याम् उपास्य च ॥ १-२९-३१  
प्रशुची परम् जाप्यम् समाप्य नियमेन च ।  
हुत अग्निहोत्रम् आसीनम् विश्वमित्रम् अवन्दताम् ॥ १-२९-३२  
इति वाल्मीकि रामायणे आदि काव्ये बाल काण्डे एकोन त्रिंशः सर्गः
---
title: 030 Legend of siddha Ashrama
title_english: 030 Legend of siddha Ashrama

---
अथ तौ देश कालज्ञौ राजपुत्रौ अरिन्दमौ ।  
देशे काले च वाक्यज्ञौ अब्रूताम् कौशिकम् वचः ॥ १-३०-१  
भगवन् श्रोतुम् इच्छावो यस्मिन् काले निशाचरौ ।  
संरक्षणीयौ तौ ब्रूहि न अतिवर्तेत तत् क्षणम् ॥ १-३०-२  
एवम् ब्रुवाणौ काकुत्स्थौ त्वरमाणौ युयुत्सया ।  
सर्वे ते मुनयः प्रीताः प्रशशंसुर् नृपात्मजौ ॥ १-३०-३  
अद्य प्रभृति षट् रात्रम् रक्षतम् राघवौ युवाम् ।  
दीक्षाम् गतो हि येष मुनिर् मौनित्वम् च गमिष्यति ॥ १-३०-४  
तौ तु तद् वचनम् श्रुत्वा राजपुत्रौ यशस्विनौ ।  
अनिद्रौ षट् अहोरात्रम् तपोवनम् अरक्षताम् ॥ १-३०-५  
उपासाम् चक्रतुर् वीरौ यत्तौ परम धन्विनौ ।  
ररक्षतुर् मुनिवरम् विश्वामित्रम् अरिन्दमौ ॥ १-३०-६  
अथ काले गते तस्मिन् षष्ठे अहनि तदा आगते ।  
सौमित्रम् अब्रवीद् रामो यत्तो भव समाहितः ॥ १-३०-७  
रामस्य एवम् ब्रुवाणस्य त्वरितस्य युयुत्सया ।  
प्रजज्वाल ततो वेदिः स उपाध्याय पुरोहिता ॥ १-३०-८  
स दर्भ चमस स्रुक्का स समित् कुसुमोच्चया ।  
विश्वामित्रेण सहिता वेदिः जज्वाल स ऋत्विजा ॥ १-३०-९  
मन्त्रवत् च यथा न्यायम् यज्ञो असौ सम्प्रवर्तते ।  
आकाशे च महान् शब्दः प्रादुर् आसीत् भयानकः ॥ १-३०-१०  
आवार्य गगनम् मेघो यथा प्रावृषि दृश्यते ।  
तथा मायाम् विकुर्वाणौ राक्षसौ अभ्यधावताम् ॥ १-३०-११  
मारीचः च सुबाहुः च तयोर् अनुचराः तथा ।  
आगंय भीम सङ्काशा रुधिर ओघान् अवासृजन् ॥ १-३०-१२  
ताम् तेन रुधिर ओघेण वेदीम् वीक्ष्य समुक्षिताम् ।  
सहसा अभिद्रुतो रामः तान् अपश्यत् ततो दिवि ॥ १-३०-१३  
तौ आपतन्तौ सहसा दृष्ट्वा राजीव लोचनः ।  
लक्ष्मणम् तौ अभिसम्प्रेक्ष्य रामो वचनम् अब्रवीत् ॥ १-३०-१४  
पश्य लक्ष्मण दुर्वृत्तान् राक्षसान् पिशित अशनान् ।  
मानवास्त्र समाधूतान् अनिलेन यथा घनान् ॥ १-३०-१५  
करिष्यामि न सन्देहो न उत्सहे हन्तुम् ईदृशान् ।  
इति उक्त्वा वचनम् रामः चापे सन्धाय वेगवान् ॥ १-३०-१६  
मानवम् परम उदारम् अस्त्रम् परम भास्वरम् ।  
चिक्षेप परम क्रुद्धो मारीच उरसि राघवः ॥ १-३०-१७  
स तेन परमास्त्रेण मानवेन समाहितः ।  
सम्पूर्णम् योजन शतम् क्षिप्तः सागर सम्प्लवे ॥ १-३०-१८  
विचेतनम् विघूर्णन्तम् शीतेषु बल पीडितम् ।  
निरस्तम् दृश्य मारीचम् रामो लक्ष्मणम् अब्रवीत् ॥ १-३०-१९  
पश्य लक्ष्मण शीतेषुम् मानवम् मनु संहितम् ।  
मोहयित्वा नयति एनम् न च प्राणैर् व्ययुज्यत ॥ १-३०-२०  
इमान् अपि वधिष्यामि निर्घृणान् दुष्ट चारिणः ।  
राक्षसान् पाप कर्मस्थान् यज्ञ घ्नान् रुधिर अशनान् ॥ १-३०-२१  
इति उक्त्वा लक्ष्मणम् च अशु लाघवम् दर्शयन् इव ।  
सङ्गृह्य सुमहत् च अस्त्रम् आग्नेयम् रघुनन्दनः ।  
सुबाहु उरसि चिक्षेप स विद्धः प्रापतत् भुवि ॥ १-३०-२२  
शेषान् वायव्यम् आदाय निजघान महायशाः ।  
राघवः परमोदारो मुनीनाम् मुदम् आवहन् ॥ १-३०-२३  
स हत्वा राक्षसान् सर्वान् यज्ञ घ्नान् रघुनन्दनः ।  
ऋषिभिः पूजितः तत्र यथा इन्द्रो विजये पुरा ॥ १-३०-२४  
अथ यज्ञे समाप्ते तु विश्वामित्रो महामुनिः ।  
निरीतिका दिशो दृष्ट्वा काकुत्स्थम् इदम् अब्रवीत् ॥ १-३०-२५  
कृतार्थो अस्मि महाबाहो कृतम् गुरु वचः त्वया ।  
सिद्धाश्रमम् इदम् सत्यम् कृतम् वीर महायशः ।  
स हि रामम् प्रशस्य एवम् ताभ्याम् सन्ध्याम् उपागमत् ॥ १-३०-२६  
इति वाल्मीकि रामायणे आदि काव्ये बाल काण्डे त्रिंशः सर्गः
---
title: 031 rAma safeguards vishvAmitra s vedic ritual
title_english: 031 rAma safeguards vishvAmitra s vedic ritual

---
अथ ताम् रजनीम् तत्र कृतार्थौ राम लक्षणौ ।  
ऊषतुर् मुदितौ वीरौ प्रहृष्टेन अन्तरात्मना ॥ १-३१-१  
प्रभातायाम् तु शर्वर्याम् कृत पौर्व अह्णिक क्रियौ ।  
विश्वामित्रम् ऋषीम् च अन्यान् सहितौ अभिजग्मतुः ॥ १-३१-२  
अभिवाद्य मुनि श्रेष्ठम् ज्वलन्तम् इव पावकम् ।  
ऊचतुर् परमोदारम् वाक्यम् मधुर भाषिणौ ॥ १-३१-३  
इमौ स्म मुनि शार्दूल किङ्करौ समुपस्थितौ ।  
आज्ञापय मुनिश्रेष्ठ शासनम् करवाव किम् ॥ १-३१-४  
एवम् उक्ते तयोः वाक्यम् सर्व एव महर्षयः ।  
विश्वामित्रम् पुरस्कृत्य रामम् वचनम् अब्रुवन् ॥ १-३१-५  
मैथिलस्य नरश्रेष्ठ जनकस्य भविष्यति ।  
यज्नः परम धर्मिष्ठः तत्र यास्यामहे वयम् ॥ १-३१-६  
त्वम् चैव नरशार्दूल सह अस्माभिर् गमिष्यसि ।  
अद्भुतम् च धनू रत्नम् तत्र त्वम् द्रष्टुम् अर्हसि ॥ १-३१-७  
तद्धि पूर्वम् नरश्रेष्ठ दत्तम् सदसि दैवतैः ।  
अप्रमेय बलम् घोरम् मखे परम भास्वरम् ॥ १-३१-८  
न अस्य देवा न गन्धर्वा न असुरा न च राक्षसाः ।  
कर्तुम् आरोपणम् शक्ता न कथञ्चन मानुषाः ॥ १-३१-९  
धनुषस्य तस्य वीर्यम् हि जिज्ञासन्तो महीक्षितः ।  
न शेकुर् आरोपयितुम् राजपुत्रा महाबलाः ॥ १-३१-१०  
तद् धनुर् नरशार्दूल मैथिलस्य महात्मनः ।  
तत्र द्रक्ष्यसि काकुत्स्थ यज्ञम् च परम अद्भुतम् ॥ १-३१-११  
तद्धि यज्ञ फलम् तेन मैथिलेन उत्तमम् धनुः ।  
याचितम् नर शार्दूल सुनाभम् सर्व दैवतैः ॥ १-३१-१२  
आयागभूतम् नृपतेः तस्य वेश्मनि राघव ।  
अर्चितम् विविधैः गन्धैः धूपैः च अगुरु गन्ध्भिः ॥ १-३१-१३  
एवम् उक्त्वा मुनिवरः प्रस्थानम् अकरोत् तदा ।  
स ऋषि सङ्घः स काकुत्स्थ आमन्त्र्य वन देवताः ॥ १-३१-१४  
स्वस्ति वो अस्तु गमिष्यामि सिद्धः सिद्ध आश्रमात् अहम् ।  
उत्तरे जाह्नवी तीरे हिमवन्तम् शिलोच्चयम् ॥ १-३१-१५  
इति उक्त्वा मुनिशार्दूलः कौशिकः स तपोधनः ।  
उत्तराम् दिशम् उद्दिश्य प्रस्थातुम् उपचक्रमे ॥ १-३१-१६  
तम् व्रजन्तम् मुनिवरम् अन्वगात् अनुसारिणाम् ।  
शकटी शत मात्रम् तु प्रयाणे ब्रह्म वादिनाम् ॥ १-३१-१७  
मृग पक्षि गणाः चैव सिद्ध आश्रम निवासिनः ।  
अनुजग्मुर् महात्मानम् विश्वामित्रम् तपोधनम् ॥ १-३१-१८  
निवर्तयामास ततः स ऋसि सन्घः स पक्षिणः ।  
ते अस्तम् गते दिनकरे स्नात्वा हुत हुताशनाः ॥ १-३१-२०  
विश्वामित्रम् पुरस्कृत्य निषेदुर् अमित ओजसः ।  
रामो अपि सह सौमित्रिः मुनीम् तान् अभिपूज्य च ॥ १-३१-२१  
अग्रतो निषसाद अथ विश्वामित्रस्य धीमतः ।  
अथ रामो महातेजा विश्वामित्रम् तपोधनम् ॥ १-३१-२२  
पप्रच्छ मुनिशार्दूलम् कौतूहल समन्वितः ।  
भगवन् कः नु अयम् देशः समृद्ध वन शोभितः ॥ १-३१-२३  
श्रोतुम् इच्छामि भद्रम् ते वक्तुम् अर्हसि तत्त्वतः ।  
चोदितो राम वाक्येन कथयामास सुव्रतः ।  
तस्य देशस्य निखिलम् ऋषि मध्ये महातपाः ॥ १-३१-२४  
इति वाल्मीकि रामायणे आदि काव्ये बाल काण्डे एक त्रिंशः सर्गः
---
title: 066 Legend of shiva s bow
title_english: 066 Legend of shiva s bow

---
ततः प्रभाते विमले कृत कर्मा नराधिपः ।  
विश्वामित्रम् महात्मानम् आजुहाव स राघवम् ॥ १-६६-१  
तम् अर्चयित्वा धर्माअत्मा शास्त्र दृष्टेन कर्मणा ।  
राघवौ च महात्मानौ तदा वाक्यम् उवाच ह ॥ १-६६-२  
भगवन् स्वागतम् ते अस्तु किम् करोमि तव अनघ ।  
भवान् आज्ञापयतु माम् आज्ञाप्यो भवता हि अहम् ॥ १-६६-३  
एवम् उक्तः स धर्मात्मा जनकेन महात्मना ।  
प्रत्युवाच मुनिर् वीरम् वाक्यम् वाक्य विशारदः ॥ १-६६-४  
पुत्रौ दशरथस्य इमौ क्षत्रियौ लोक विश्रुतौ ।  
द्रष्टु कामौ धनुः श्रेष्ठम् यत् एतत् त्वयि तिष्ठति ॥ १-६६-५  
एतत् दर्शय भद्रम् ते कृत कामौ नृप आत्मजौ ।  
दर्शनात् अस्य धनुषो यथा इष्टम् प्रतियास्यतः ॥ १-६६-६  
एवम् उक्तः तु जनकः प्रत्युवाच महामुनिम् ।  
श्रूयताम् अस्य धनुषो यत् अर्थम् इह तिष्ठति ॥ १-६६-७  
देवरात इति ख्यातो निमेः ज्येष्ठो मही पतिः ।  
न्यासो अयम् तस्य भगवन् हस्ते दत्तो महात्मना ॥ १-६६-८  
दक्ष यज्ञ वधे पूर्वम् धनुः आयंय वीर्यवान् ।  
रुद्रः तु त्रिदशान् रोषात् स लीलम् इदम् अब्रवीत् ॥ १-६६-९  
यस्मात् भाग अर्थिनो भागान् न अकल्पयत मे सुराः ।  
वर अङ्गानि महाअर्हाणि धनुषा शातयामि वः ॥ १-६६-१०  
ततो विमनसः सर्वे देवा वै मुनिपुङ्गव ।  
प्रसादयन्ति देवेशम् तेषाम् प्रीतो अभवत् भवः ॥ १-६६-११  
प्रीति युक्तः तु सर्वेषाम् ददौ तेषाम् महात्मनाम् ।  
तत् एतत् देवदेवस्य धनू रत्नम् महात्मनः ॥ १-६६-१२  
न्यासभूतम् तदा न्यस्तम् अस्माकम् पूर्वजे विभो ।  
अथ मे कृषतः क्षेत्रम् लाङ्गलात् उत्थिता मम ॥ १-६६-१३  
क्षेत्रम् शोधयता लब्ध्वा नाम्ना सीता इति विश्रुता ।  
भू तलात् उत्थिता सा तु व्यवर्धत मम आत्मजा ॥ १-६६-१४  
वीर्य शुल्का इति मे कन्या स्थापिता इयम् अयोनिजा ।  
भूतलात् उत्थिताम् ताम् तु वर्धमानाम् मम आत्मजाम् ॥ १-६६-१५  
वरयामासुः आगम्य राजानो मुनिपुङ्गव ।  
तेषाम् वरयताम् कन्याम् सर्वेषाम् पृथिवीक्षिताम् ॥ १-६६-१६  
वीर्य शुल्का इति भगवन् न ददामि सुताम् अहम् ।  
ततः सर्वे नृपतयः समेत्य मुनिपुङ्गव ॥ १-६६-१७  
मिथिलाम् अभ्युपागंय वीर्यम् जिज्ञासवः तदा ।  
तेषाम् जिज्ञासमानानाम् शैवम् धनुः उपाहृतम् ॥ १-६६-१८  
न शेकुः ग्रहणे तस्य धनुषः तोलने अपि वा ।  
तेषाम् वीर्यवताम् वीर्यम् अल्पम् ज्ञात्वा महामुने ॥ १-६६-१९  
प्रत्याख्याता नृपतयः तन् निबोध तपोधन ।  
ततः परम कोपेन राजानो मुनिपुङ्गव ॥ १-६६-२०  
अरुन्धन् मिथिलाम् सर्वे वीर्य सन्देहम् आगताः ।  
आत्मानम् अवधूतम् ते विज्ञाय मुनिपुङ्गव ॥ १-६६-२१  
रोषेण महता आविष्टाः पीडयन् मिथिलाम् पुरीम् ।  
ततः संवत्सरे पूर्णे क्षयम् यातानि सर्वशः ॥ १-६६-२२  
साधनानि मुनिश्रेष्ठ ततो अहम् भृश दुःखितः ।  
ततो देव गणान् सर्वान् तपसा अहम् प्रसादयम् ॥ १-६६-२३  
ददुः च परम प्रीताः चतुरङ्ग बलम् सुराः ।  
ततो भग्ना नृपतयो हन्यमाना दिशो ययुः ॥ १-६६-२४  
अवीर्या वीर्य सन्दिग्धा स अमात्याः पाप कारिणः ।  
तत् एतत् मुनिशार्दूल धनुः परम भास्वरम् ॥ १-६६-२५  
राम लक्ष्मणयोः च अपि दर्शयिष्यामि सुव्रत ।  
यदि अस्य धनुषो रामः कुर्यात् आरोपणम् मुने ।  
सुताम् अयोनिजाम् सीताम् दद्याम् दाशरथेः अहम् ॥ १-६६-२६  
इति वाल्मीकि रामायणे आदि काव्ये बाल काण्डे षट् षष्टितमः सर्गः
---
title: 067 rAma breaks shiva s bow
title_english: 067 rAma breaks shiva s bow

---
जनकस्य वचः श्रुत्वा विश्वामित्रो महामुनिः ।  
धनुर् दर्शय रामाय इति ह उवाच पार्थिवम् ॥ १-६७-१  
ततः स राजा जनकः सचिवान् व्यादिदेश ह ।  
धनुर् आनीयताम् दिव्यम् गन्ध माल्य अनुलेपितम् ॥ १-६७-२  
जनकेन समादिष्ठाः सचिवाः प्राविशन् पुरम् ।  
तत् धनुः पुरतः कृत्वा निर्जग्मुः अमित औजसः ॥ १-६७-३  
नृणाम् शतानि पञ्चाशत् व्यायतानाम् महात्मनाम् ।  
मञ्जूषाम् अष्ट चक्राम् ताम् समूहुः ते कथञ्चन ॥ १-६७-४  
ताम् आदाय तु मञ्जूषाम् आयसीम् यत्र तत् धनुः ।  
सुरोपमम् ते जनकम् ऊचुः नृपति मन्त्रिणः ॥ १-६७-५  
इदम् धनुर् वरम् राजन् पूजितम् सर्व राजभिः ।  
मिथिला अधिप राज इन्द्र दर्शनीयम् यत् इच्छसि ॥ १-६७-६  
तेषाम् नृपो वचः श्रुत्वा कृत अञ्जलिः अभाषत ।  
विश्वामित्रम् महात्मानम् तौ उभौ राम लक्ष्मणौ ॥ १-६७-७  
इदम् धनुर् वरम् ब्रह्मन् जनकैः अभिपूजितम् ।  
राजभिः च महा वीर्यैः अशक्तैः पूरितम् तदा ॥ १-६७-८  
न एतत् सुर गणाः सर्वे स असुरा न च राक्षसाः ।  
गन्धर्व यक्ष प्रवराः स किन्नर महोरगाः ॥ १-६७-९  
क्व गतिः मानुषाणाम् च धनुषो अस्य प्रपूरणे ।  
आरोपणे समायोगे वेपने तोलने अपि वा ॥ १-६७-१०  
तत् एतत् धनुषाम् श्रेष्ठम् आनीतम् मुनिपुङ्गव ।  
दर्शय एतत् महाभाग अनयोः राज पुत्रयोः ॥ १-६७-११  
विश्वामित्रः स रामः तु श्रुत्वा जनक भाषितम् ।  
वत्स राम धनुः पश्य इति राघवम् अब्रवीत् ॥ १-६७-१२  
महर्षेः वचनात् रामो यत्र तिष्ठति तत् धनुः ।  
मञ्जूषाम् ताम् अपावृत्य दृष्ट्वा धनुः अथ अब्रवीत् ॥ १-६७-१३  
इदम् धनुर्वरम् ब्रह्मन् संस्पृशामि इह पाणिना ।  
यत्नवान् च भविष्यामि तोलने पूरणे अपि वा ॥ १-६७-१४  
बाढम् इति एव तम् राजा मुनिः च समभाषत ।  
लीलया स धनुर् मध्ये जग्राह वचनात् मुनेः ॥ १-६७-१५  
पश्यताम् नृ सहस्राणाम् बहूनाम् रघुनन्दनः ।  
आरोपयत् स धर्मात्मा स लीलम् इव तत् धनुः ॥ १-६७-१६  
आरोपयित्वा मौर्वीम् च पूरयामास वीर्यवान् ।  
तत् बभञ्ज धनुर् मध्ये नरश्रेष्ठो महायशाः ॥ १-६७-१७  
तस्य शब्दो महान् आसीत् निर्घात सम निःस्वनः ।  
भूमि कम्पः च सुमहान् पर्वतस्य इव दीर्यतः ॥ १-६७-१८  
निपेतुः च नराः सर्वे तेन शब्देन मोहिताः ।  
व्रजयित्वा मुनि वरम् राजानम् तौ च राघवौ ॥ १-६७-१९  
प्रति आश्वस्तो जने तस्मिन् राजा विगत साध्वसः ।  
उवाच प्राञ्जलिः वाक्यम् वाक्यज्ञो मुनिपुङ्गवम् ॥ १-६७-२०  
भगवन् दृष्ट वीर्यो मे रामो दशरथ आत्मजः ।  
अति अद्भुतम् अचिन्त्यम् च अतर्कितम् इदम् मया ॥ १-६७-२१  
जनकानाम् कुले कीर्तिम् आहरिष्यति मे सुता ।  
सीता भर्तारम् आसाद्य रामम् दशरथ आत्मजम् ॥ १-६७-२२  
मम सत्या प्रतिज्ञा सा वीर्य शुल्का इति कौशिक ।  
सीता प्राणैः बहुमता देया रामाय मे सुता ॥ १-६७-२३  
भवतो अनुमते ब्रह्मन् शीघ्रम् गच्छन्तु मन्त्रिणः ।  
मम कौशिक भद्रम् ते अयोध्याम् त्वरिता रथैः ॥ १-६७-२४  
राजानम् प्रश्रितैः वाक्यैः आनयन्तु पुरम् मम ।  
प्रदानम् वीर्य शुक्लायाः कथयन्तु च सर्वशः ॥ १-६७-२५  
मुनि गुप्तौ च काकुत्स्थौ कथयन्तु नृपाय वै ।  
प्रीति युक्तम् तु राजानम् आनयन्तु सु शीघ्र गाः ॥ १-६७-२६  
कौशिकः च तथा इति आह राजा च आभाष्य मन्त्रिणः ।  
अयोध्याम् प्रेषयामास धर्मात्मा कृत शासनान् ।  
यथा वृत्तम् समाख्यातुम् आनेतुम् च नृपम् तथा ॥ १-६७-२७  
इति वाल्मीकि रामायणे आदि काव्ये बाल काण्डे सप्त षष्टितमः सर्गः
---
title: 068 janaka sends message to ayodhya
title_english: 068 janaka sends message to ayodhya

---
जनकेन समादिष्टा दूताः ते क्लान्त वाहनाः ।  
त्रि रात्रम् उषिता मार्गे ते अयोध्याम् प्राविशन् पुरीम् ॥ १-६८-१  
ते राज वचनात् गत्वा राजवेश्म प्रवेशिताः ।  
ददृशुः देव सङ्काशम् वृद्धम् दशरथम् नृपम् ॥ १-६८-२  
बद्ध अञ्जलि पुटाः सर्वे दूता विगत साध्वसाः ।  
राजानम् प्रश्रितम् वाक्यम् अब्रुवन् मधुर अक्षरम् ॥ १-६८-३  
मैथिलो जनको राजा स अग्नि होत्र पुरस्कृतः ।  
मुहुर् मुहुर् मधुरया स्नेह संरक्तया गिरा ॥ १-६८-४  
कुशलम् च अव्ययम् चैव स उपाध्याय पुरोहितम् ।  
जनकः त्वाम् महाराज पृच्छते स पुरः सरम् ॥ १-६८-५  
पृष्ट्वा कुशलम् अव्यग्रम् वैदेहो मिथिलाधिपः ।  
कौशिक अनुमते वाक्यम् भवन्तम् इदम् अब्रवीत् ॥ १-६८-६  
पूर्वम् प्रतिज्ञा विदिता वीर्य शुल्का मम आत्मजा ।  
राजानः च कृत अमर्षा निर्वीर्या विमुखी कृताः ॥ १-६८-७  
सा इयम् मम सुता राजन् विश्वामित्र पुरस्कृतैः ।  
यदृच्छया आगतैः वीरैः निर्जिता तव पुत्रकैः ॥ १-६८-८  
तत् च रत्नम् धनुर् दिव्यम् मध्ये भग्नम् महात्मना ।  
रामेण हि महाबाहो महत्याम् जन संसदि ॥ १-६८-९  
अस्मै देया मया सीता वीर्य शुल्का महात्मने ।  
प्रतिज्ञाम् तर्तुम् इच्छामि तत् अनुज्ञातुम् अर्हसि ॥ १-६८-१०  
स उपाध्यायो महाराज पुरोहित पुरस्कृतः ।  
शीघ्रम् आगच्छ भद्रम् ते द्रष्टुम् अर्हसि राघवौ ॥ १-६८-११  
प्रतिज्ञाम् मम राजेन्द्र निर्वर्तयितुम् अर्हसि ।  
पुत्रयोः उभयोः एव प्रीतिम् त्वम् अपि लप्स्यसे ॥ १-६८-१२  
एवम् विदेह अधिपतिः मधुरम् वाक्यम् अब्रवीत् ।  
विश्वामित्र अभ्यनुज्ञातः शताअनन्द मते स्थितः ॥ १-६८-१३  
दूत वाक्यम् तु तत् श्रुत्वा राजा परम हर्षितः ।  
वसिष्ठम् वामदेवम् च मन्त्रिणः च एवम् अब्रवीत् ॥ १-६८-१४  
गुप्तः कुशिक पुत्रेण कौसल्य आनन्द वर्धनः ।  
लक्ष्मणेन सह भ्रात्रा विदेहेषु वसति असौ ॥ १-६८-१५  
दृष्ट वीर्यः तु काकुत्स्थो जनकेन महात्मना ।  
सम्प्रदानम् सुतायाः तु राघवे कर्तुम् इच्छति ॥ १-६८-१६  
यदि वो रोचते वृत्तम् जनकस्य महात्मनः ।  
पुरीम् गच्छामहे शीघ्रम् मा भूत् कालस्य पर्ययः ॥ १-६८-१७  
मन्त्रिणो बाढम् इति आहुः सह सर्वैः महर्षिभिः ।  
सु प्रीतः च अब्रवीत् राजा श्वः यात्रा इति च मन्त्रिणः ॥ १-६८-१८  
मन्त्रिणः तु नरेन्द्रस्य रात्रिम् परम सत्कृताः ।  
ऊषुः प्रमुदिताः सर्वे गुणैः सर्वैः समन्विताः ॥ १-६८-१९  
इति वाल्मीकि रामायणे आदि काव्ये बाल काण्डे अष्ट षष्टितमः सर्गः
---
title: 069 dasharatha arrives at mithila
title_english: 069 dasharatha arrives at mithila

---
ततो रात्र्याम् व्यतीतायाम् स उपाध्यायः स बान्धवः ।  
राजा दशरथो हृष्टः सुमन्त्रम् इदम् अब्रवीत् ॥ १-६९-१  
अद्य सर्वे धन अध्यक्षा धनम् आदाय पुष्कलम् ।  
व्रजन्ति अग्रे सु विहिता नाना रत्न समन्विताः ॥ १-६९-२  
चतुरङ्ग बलम् च अपि शीघ्रम् निर्यातु सर्वशः ।  
मम आज्ञा समकालम् च यानम् युग्मम् अनुत्तमम् ॥ १-६९-३  
वसिष्ठो वामदेवः च जाबालिः अथ काश्यपः ।  
मार्कण्डेयः च दीर्घायुः ऋषिः कात्यायनः तथा ॥ १-६९-४  
एते द्विजाः प्रयान्तु अग्रे स्यन्दनम् योजयस्व मे ।  
यथा काल अत्ययो न स्यात् दूता हि त्वरयन्ति माम् ॥ १-६९-५  
वचनात् च नरेन्द्रस्य सेना च चतुरङ्गिणी ।  
राजानम् ऋषिभिः सार्धम् व्रजन्तम् पृष्ठतो अन्वगात् ॥ १-६९-६  
गत्वा चतुर् अहम् मार्गम् विदेहान् अभ्युपेयिवान् ।  
राजा तु जनकः श्रीमान् श्रुत्वा पूजाम् अकल्पयत् ॥ १-६९-७  
ततो राजानम् आसाद्य वृद्धम् दशरथम् नृपम् ।  
जनको मुदितो राजा हर्षम् च परमम् ययौ ॥ १-६९-८  
उवाच वचनम् श्रेष्ठो नरश्रेष्ठम् मुदा अन्वितम् ।  
स्वागतम् ते नरश्रेष्ठः दिष्ट्या प्राप्तो असि राघव ॥ १-६९-९  
पुत्रयोः उभयोः प्रीतिम् लप्स्यसे वीर्य निर्जिताम् ।  
दिष्ट्या प्राप्तो महातेजा वसिष्ठो भगवान् ऋषिः ॥ १-६९-१०  
सह सर्वैः द्विज श्रेष्ठैः देवैः इव शतक्रतुः ।  
दिष्ट्या मे निर्जिता विघ्ना दिष्ट्या मे पूजितम् कुलम् ॥ १-६९-११  
राघवैः सह सम्बन्धात् वीर्य श्रेष्ठैः महात्मभिः ।  
श्वः प्रभाते नरेन्द्र त्वम् सम्वर्तयितुम् अर्हसि ॥ १-६९-१२  
यज्ञस्य अन्ते नरश्रेष्ठ विवाहम् ऋषि सत्तमैः ।  
तस्य तत् वचनम् श्रुत्वा ऋषि मध्ये नराधिपः ॥ १-६९-१३  
वाक्यम् वाक्यविदाम् श्रेष्ठः प्रत्युवाच महीपतिम् ।  
प्रतिग्रहो दातृ वशः श्रुतम् एतत् मया पुरा ॥ १-६९-१४  
यथा वक्ष्यसि धर्मज्ञ तत् करिष्यामहे वयम् ।  
तत् धर्मिष्ठम् यशस्यम् च वचनम् सत्य वादिनः ॥ १-६९-१५  
श्रुत्वा विदेह अधिपतिः परम् विस्मयम् आगतः ।  
ततः सर्वे मुनि गणाः परस्पर समागमे ॥ १-६९-१६  
हर्षेण महता युक्ताः ताम् निशाम् अवसन् सुखम् ।  
अथ रामो महातेजा लक्ष्मणेन समम् ययौ ॥ १-६९-१७  
विश्वामित्रम् पुरस्कृत्य पितुः पादौ उपस्पृशन् ।  
राजा च राघवौ पुत्रौ निशांय परिहर्षितः ॥ १-६९-१८  
उवास परम प्रीतो जनकेन सुपूजितः ।  
जनको अपि महातेजाः क्रिया धर्मेण तत्त्ववित् ।  
यज्ञस्य च सुताभ्याम् च कृत्वा रात्रिम् उवास ह ॥ १-६९-१९  
इति वाल्मीकि रामायणे आदि काव्ये बाल काण्डे एको न सप्ततितमः सर्गः
---
title: 070 ikshvaaku s lineage detailed
title_english: 070 ikshvaaku s lineage detailed

---
ततः प्रभाते जनकः कृत कर्मा महर्षिभिः ।  
उवाच वाक्यम् वाक्यज्ञः शतानन्दम् पुरोहितम् ॥ १-७०-१  
भ्राता मम महातेजा यवीयान् अतिधार्मिकः ।  
कुशध्वज इति ख्यातः पुरीम् अध्यवसत् शुभाम् ॥ १-७०-२  
वार्या फलक पर्यन्ताम् पिबन् इक्षुमतीम् नदीम् ।  
साङ्काश्याम् पुण्य सङ्काशाम् विमानम् इव पुष्पकम् ॥ १-७०-३  
तम् अहम् द्रष्टुम् इच्छामि यज्ञ गोप्ता स मे मतः ।  
प्रीतिम् सो अपि महातेजा इमाम् भोक्ता मया सह ॥ १-७०-४  
एवम् उक्तो तु वचने शतानन्दस्य सन्निधौ ।  
आगताः केचिद् अव्यग्रा जनकः तान् समादिशत् ॥ १-७०-५  
शासनात् तु नरेन्द्रस्य प्रययुः शीघ्र वाजिभिः ।  
समानेतुम् नरव्याघ्रम् विष्णुम् इन्द्र आज्ञया यथा ॥ १-७०-६  
सङ्कास्याम् ते समागंय ददृशुः च कुश्ध्वजम् ।  
न्यवेदयन् यथा वृत्तम् जनकस्य च चिन्तितम् ॥ १-७०-७  
तद् वृत्तम् नृपतिः श्रुत्वा दूत श्रेष्ठैः महा जवैः ।  
आज्ञया तु नरेन्द्रस्य आजगाम कुशध्वजः ॥ १-७०-८  
स ददर्श महात्मानम् जनकम् धर्म वत्सलम् ।  
सो अभिवाद्य शतानन्दम् जनकम् च अति धार्मिकम् ॥ १-७०-९  
राज अर्हम् परमम् दिव्यम् आसनम् च अध्यरोहत ।  
उपविष्टौ उभौ तौ तु भ्रातरौ अमित ओजसौ ॥ १-७०-१०  
प्रेषयामासतुः वीरौ मन्त्रि श्रेष्ठम् सुदामनम् ।  
गच्छ मन्त्रि पते शीघ्रम् इक्ष्वाकम् अमित प्रभम् ॥ १-७०-११  
आत्मजैः सह दुर्धर्षम् आनयस्व स मन्त्रिणम् ।  
औपकार्याम् स गत्वा तु रघूणाम् कुल वर्धनम् ॥ १-७०-१२  
ददर्श शिरसा च एनम् अभिवाद्य इदम् अब्रवीत् ।  
अयोध्या अधिपते वीर वैदेहो मिथिला अधिपः ॥ १-७०-१३  
स त्वाम् द्रष्टुम् व्यवसितः स उपाध्याय पुरोहितम् ।  
मन्त्रि श्रेष्ठ वचः श्रुत्वा राजा स ऋषि गणः तदा ॥ १-७०-१४  
स बन्धुः अगमत् तत्र जनको यत्र वर्तते ।  
राजा च मन्त्रि सहितः स उपाध्यायः स बान्धवः ॥ १-७०-१५  
वाक्यम् वाक्य विदाम् श्रेष्ठो वैदेहम् इदम् अब्रवीत् ।  
विदितम् ते महाराज इक्ष्वाकु कुल दैवतम् ॥ १-७०-१६  
वक्ता सर्वेषु कृत्येषु वसिष्ठो भगवान् ऋषिः ।  
विश्वामित्र अभ्यनुज्ञातः सह सर्वैः महर्षिभिः ॥ १-७०-१७  
एष वक्ष्यति धर्मात्मा वसिष्ठो मे यथा क्रमम् ।  
तूष्णीम् भूते दशरथे वसिष्ठो भगवान् ऋषिः ॥ १-७०-१८  
उवाच वाक्यम् वाक्यज्ञो वैदेहम् स पुरोधसाम् ।  
अव्यक्त प्रभवो ब्रह्मा शाश्वतो नित्य अव्ययः ॥ १-७०-१९  
तस्मात् मरीचिः सञ्जज्ञे मरीचेः कश्यपः सुतः ।  
विवस्वान् कश्यपात् जज्ञे मनुर् वैवस्वतः स्मृतः ॥ १-७०-२०  
मनुः प्रजापतिः पूर्वम् इक्ष्वाकुः च मनोः सुतः ।  
तम् इक्ष्वाकुम् अयोध्यायाम् राजानम् विद्धि पूर्वकम् ॥ १-७०-२१  
इक्ष्वाकोः तु सुतः श्रीमान् कुक्षिः इति एव विश्रुतः ।  
कुक्षेः अथ आत्मजः श्रीमान् विकुक्षिः उपपद्यत ॥ १-७०-२२  
अनरण्यात् पृथुः जज्ञे त्रिशङ्कुः तु पृथोः सुतः ।  
त्रिशङ्कोः अभवत् पुत्रो धुन्धुमारः महायशाः ॥ १-७०-२४  
धुन्धुमारात् महातेजा युवनाश्वो महारथः ।  
युवनाश्व सुतः असीत् मान्धाता पृथिवी पतिः ॥ १-७०-२५  
मान्धातुः तु सुतः श्रीमान् सुसन्धिः उदपद्यत ।  
सुसन्धेः अपि पुत्रौ द्वौ ध्रुवसन्धिः प्रसेनजित् ॥ १-७०-२६  
यशस्वी ध्रुवसन्धेः तु भरतो नाम नामतः ।  
भरतात् तु महातेजा असितो नाम जायत ॥ १-७०-२७  
यस्य एते प्रति राजन उदपत्यन्त शात्रवः ।  
हैहय तालजङ्घाः च शूराः च शशबिन्द्वः ॥ १-७०-२८  
तान् च स प्रति युद्ध्यन् वै युद्धे राजा प्रवासितः ।  
हिमवन्तम् उपागंय भार्याभ्याम् सहितः तदा ॥ १-७०-२९  
असितो अल्प बलो राजा काल धर्मम् उपेयिवान् ।  
द्वे च अस्य भार्ये गर्भिण्यै बभूवतुः इति श्रुति ॥ १-७०-३०  
एका गर्भ विनाश अर्थम् सपत्नै सगरम् ददौ ।  
ततः शैलवरे रंये बभूव अभिरतो मुनिः ॥ १-७०-३१  
भार्गव च्यवनो नाम हिमवन्तम् उपाश्रितः ।  
तत्र च एका महाभागा भार्गवम् देव वर्चसम् ॥ १-७०-३२  
ववन्दे पद्म पत्राक्षी काङ्क्षन्ती सुतम् उत्तमम् ।  
तम् ऋषिम् सा अभ्युपगंय कालिन्दी च अभ्यवादत ॥ १-७०-३३  
स ताम् अभ्यवदत् विप्रः पुत्र ईप्सुम् पुत्र जन्मनि ।  
तव कुक्षौ महाभागे सु पुत्रः सु महाबलः ॥ १-७०-३४  
महावीर्यो महातेजा अचिरात् सञ्जनिष्यति ।  
गरेण सहितः श्रीमान् मा शुचः कमलेक्षणे ॥ १-७०-३५  
च्यवनम् च नमस्कृत्य राजपुत्री पतिव्रता ।  
पत्या विरहिता तस्मात् पुत्रम् देवी व्यजायत ॥ १-७०-३६  
सपत्न्या तु गरः तस्यैः दत्तो गर्भ जिघांसया ।  
सह तेन गरेण एव सञ्जातः सगरोइ अभवत् ॥ १-७०-३७  
सगरस्य अस्य असमञ्जः तु असमञ्जात् अथ अंशुमान् ।  
दिलीपो अंशुमतः पुत्रो दिलीपस्य भगीरथः ॥ १-७०-३८  
भगीरथात् ककुत्स्थः च ककुत्स्थस्य रघुः तथा ।  
रघोः तु पुत्रः तेजस्वी प्रवृद्धः पुरुषादकः ॥ १-७०-३९  
कल्माषपादो हि अभवत् तस्मात् जातः तु शङ्खणः ।  
सुदर्शनः शङ्खणस्य अग्निवर्णः सुदर्शनात् ॥ १-७०-४०  
शीघ्रगः तु अग्निवर्णस्य शीघ्रगस्य मरुः सुतः ।  
मरोः प्रशुश्रुकः तु आसीत् अम्बरीषः प्रशुश्रुकात् ॥ १-७०-४१  
अम्बरीषस्य पुत्रो अभूत् नहुषः च महीपतिः ।  
नहुषस्य ययातिः तु नाभागः तु ययाति जः ॥ १-७०-४२  
नाभागस्य भभूव अज अजात् दशरथो अभवत् ।  
अस्मात् दशरथात् जातौ भ्रातरौ राम लक्ष्मणौ ॥ १-७०-४३  
आदि वंश विशुद्धानाम् राज्ञाम् परम धर्मिणाम् ।  
इक्ष्वाकु कुल जातानाम् वीराणाम् सत्य वादिनाम् ॥ १-७०-४४  
राम लक्ष्मणयोः अर्थे त्वत् सुते वरये नृप ।  
सदृशाभ्याम् नरश्रेष्ठ सदृशे दातुम् अर्हसि ॥ १-७०-४५  
इति वाल्मीकि रामायणे आदि काव्ये बाल काण्डे सप्ततितमः सर्गः
---
title: 071 janaka s lineage detailed
title_english: 071 janaka s lineage detailed

---
एवम् ब्रुवाणम् जनकः प्रत्युवाच कृताञ्जलिः ।  
श्रोतुम् अर्हसि भद्रम् ते कुलम् नः परिकीर्तितम् ॥ १-७१-१  
प्रदाने हि मुनि श्रेष्ठ कुलम् निरवशेषतः ।  
वक्तव्यम् कुल जातेन तन् निबोध महामुने ॥ १-७१-२  
राजा अभूत् त्रिषु लोकेषु विश्रुतः स्वेन कर्मणा ।  
निमिः परम धर्मात्मा सर्व सत्त्ववताम् वरः ॥ १-७१-३  
तस्य पुत्रो मिथिः नाम जनको मिथि पुत्रकः ।  
प्रथमो जनको नाम जनकात् अपि उदावसुः ॥ १-७१-४  
उदावसोः तु धर्मात्मा जातो वै नन्दिवर्धनः ।  
नन्दिवर्धन पुत्रः तु सुकेतुः नाम नामतः ॥ १-७१-५  
सुकेतोः अपि धर्मात्मा देवरातो महाबलः ।  
देवरातस्य राजर्षेः बृहद्रथ इति स्मृउतः ॥ १-७१-६  
बृहद्रथस्य शूरो अभूत् महावीरः प्रतापवान् ।  
महावीरस्य धृतिमान् सुधृतिः सत्य विक्रमः ॥ १-७१-७  
सुधृतेः अपि धर्मात्मा धृष्टकेतुः सु धार्मिकः ।  
धृष्टकेतोः च राजर्षेः हर्यश्व इति विश्रुतः ॥ १-७१-८  
हर्यश्वस्य मरुः पुत्रो मरोः पुत्रः प्रतीन्धकः ।  
प्रतीन्धकस्य धर्मात्मा राजा कीर्तिरथः सुतः ॥ १-७१-९  
पुत्रः कीर्तिरथस्य अपि देवमीढ इति स्मृतः ।  
देवमीढस्य विबुधो विबुधस्य महीध्रकः ॥ १-७१-१०  
महीध्रक सुतो राजा कीर्तिरातो महाबलः ।  
कीर्ति रातस्य राजऋषेः महारोमा व्यजायत ॥ १-७१-११  
महारोम्णः तु धर्मात्मा स्वर्णरोमा व्यजायत ।  
स्वर्णरोम्णः तु राजर्षेः ह्रस्वरोमा व्यजायत ॥ १-७१-१२  
तस्य पुत्र द्वयम् जज्ञे धर्मज्ञस्य महात्मनः ।  
ज्येष्ठो अहम् अनुजो भ्राता मम वीरः कुशध्वज ॥ १-७१-१३  
माम् तु ज्येष्ठम् पिता राज्ये सो अभिषिच्य नराधिप ।  
कुशध्वजम् समावेश्य भारम् मयि वनम् गतः ॥ १-७१-१४  
वृद्धे पितरि स्वर् याते धर्मेण धुरम् आवहम् ।  
भ्रातरम् देव सङ्काशम् स्नेहात् पश्यन् कुशध्वजम् ॥ १-७१-१५  
कस्यचित् तु अथ कालस्य साङ्काश्यात् अगमत् पुरात् ।  
सुधन्वा वीर्यवान् राजा मिथिलाम् अवरोधकः ॥ १-७१-१६  
स च मे प्रेषयामास शैवम् धनुः अनुत्तमम् ।  
सीता कन्या च पद्माक्षी मह्यम् वै दीयताम् इति ॥ १-७१-१७  
तस्य अप्रदानात् ब्रह्मर्षे युद्धम् आसीत् मया सह ।  
स हतो अभिमुखो राजा सुधन्वा तु मया रणे ॥ १-७१-१८  
निहत्य तम् मुनिश्रेष्ठ सुधन्वानम् नराधिपम् ।  
साङ्काश्ये भ्रातरम् शूरम् अभ्यषिञ्चम् कुशध्वजम् ॥ १-७१-१९  
कनीयान् एष मे भ्राता अहम् ज्येष्ठो महामुने ।  
ददामि परम प्रीतो वध्वौ ते मुनिपुङ्गव ॥ १-७१-२०  
सीताम् रामाय भद्रम् ते ऊर्मिलाम् लक्ष्मणाय वै ।  
वीर्य शुल्काम् मम सुताम् सीताम् सुर सुत उपमाम् ॥ १-७१-२१  
द्वितीयाम् ऊर्मिलाम् चैव त्रिः वदामि न संशयः ।  
ददामि परम प्रीतो वध्वौ ते मुनिपुङ्गव ॥ १-७१-२२  
राम लक्ष्मणयो राजन् गो दानम् कारयस्व ह ।  
पितृ कार्यम् च भद्रम् ते ततो वैवाहिकम् कुरु ॥ १-७१-२३  
मघा हि अद्य महाबाहो तृतीये दिवसे प्रभो ।  
फल्गुन्याम् उत्तरे राजन् तस्मिन् वैवाहिकम् कुरु ।  
राम लक्ष्मणयोः अर्थे दानम् कार्यम् सुखोदयम् ॥ १-७१-२४  
इति वाल्मीकि रामायणे आदि काव्ये बाल काण्डे एक सप्ततितमः सर्गः
---
title: 072 Marriage alliance to bharata shatrughna
title_english: 072 Marriage alliance to bharata shatrughna

---
तम् उक्तवन्तम् वैदेहम् विश्वामित्रो महामुनिः ।  
उवाच वचनम् वीरम् वसिष्ठ सहितो नृपम् ॥ १-७२-१  
अचिन्त्यानि अप्रमेयाणि कुलानि नरपुङ्गव ।  
इक्ष्वाकूणाम् विदेहानाम् न एषाम् तुल्यो अस्ति कश्चन ॥ १-७२-२  
सदृशो धर्म सम्बन्धः सदृशो रूप सम्पदा ।  
राम लक्ष्मणयो राजन् सीता च ऊर्मिलया सह ॥ १-७२-३  
वक्तव्यम् च नर श्रेष्ठ श्रूयताम् वचनम् मम ।  
भ्राता यवीयान् धर्मज्ञ एष राजा कुशध्वजः ॥ १-७२-४  
अस्य धर्मात्मनो राजन् रूपेण अप्रतिमम् भुवि ।  
सुता द्वयम् नरश्रेष्ठ पत्नि अर्थम् वरयामहे ॥ १-७२-५  
भरतस्य कुमारस्य शत्रुघ्नस्य च धीमतः ।  
वरयेम सुते राजन् तयोः अर्थे महात्मनोः ॥ १-७२-६  
पुत्रा दशरथस्य इमे रूप यौवन शालिनः ।  
लोक पाल समाः सर्वे देव तुल्य पराक्रमाः ॥ १-७२-७  
उभयोः अपि राजेन्द्र सम्बन्धेन अनुबध्यताम् ।  
इक्ष्वाकु कुलम् अव्यग्रम् भवतः पुण्य कर्मणः ॥ १-७२-८  
विश्वामित्र वचः श्रुत्वा वसिष्ठस्य मते तदा ।  
जनकः प्राञ्जलिः वाक्यम् उवाच मुनिपुङ्गवौ ॥ १-७२-९  
कुलम् धन्यम् इदम् मन्ये येषाम् तौ मुनिपुङ्गवौ ।  
सदृशम् कुल सम्बन्धम् यत् आज्ञापयथः स्वयम् ॥ १-७२-१०  
एवम् भवतु भद्रम् वः कुशध्वज सुते इमे ।  
पत्न्यौ भजेताम् सहितौ शत्रुघ्न भरतौ उभौ ॥ १-७२-११  
एक अह्ना राज पुत्रीणाम् चतसॄणाम् महामुने ।  
पाणीन् गृह्णन्तु चत्वारो राज पुत्रा महाबलाः ॥ १-७२-१२  
उत्तरे दिवसे ब्रह्मन् फल्गुनीभ्याम् मनीषिणः ।  
वैवाहिकम् प्रशंसन्ति भगो यत्र प्रजापतिः ॥ १-७२-१३  
एवम् उक्त्वा वचः सौंयम् प्रत्युत्थाय कृताञ्जलिः ।  
उभौ मुनि वरौ राजा जनको वाक्यम् अब्रवीत् ॥ १-७२-१४  
परो धर्मः कृतो मह्यम् शिष्यो अस्मि भवतोः सदा ।  
इमानि आसन मुख्यानि आस्यताम् मुनिपुङ्गवौ ॥ १-७२-१५  
यथा दशरथस्य इयम् तथा अयोध्या पुरी मम ।  
प्रभुत्वे न अस्ति सन्देहो यथा अर्हम् कर्तुम् अर्हथः ॥ १-७२-१६  
तथा ब्रुवति वैदेहे जनके रघु नन्दनः ।  
राजा दशरथो हृष्टः प्रत्युवाच मही पतिम् ॥ १-७२-१७  
युवाम् असङ्ख्येय गुणौ भ्रातरौ मिथिलेश्वरौ ।  
ऋषयो राज सङ्घाः च भवद्भ्याम् अभिपूजिताः ॥ १-७२-१८  
स्वस्ति प्राप्नुहि भद्रम् ते गमिष्यामः स्वम् आलयम् ।  
श्राद्ध कर्माणि विधिवत् विधास्य इति च अब्रवीत् ॥ १-७२-१९  
तम् आपृष्ट्वा नर पतिम् राजा दशरथः तदा ।  
मुनीन्द्रौ तौ पुरस्कृत्य जगाम आशु महायशाः ॥ १-७२-२०  
स गत्वा निलयम् राजा श्राद्धम् कृत्वा विधानतः ।  
प्रभाते काल्यम् उत्थाय चक्रे गो दानम् उत्तमम् ॥ १-७२-२१  
गवाम् शत सहस्रम् च ब्राह्मणेभ्यो नराधिपः ।  
एक एकशो ददौ राजा पुत्रान् उद्धिश्य धर्मतः ॥ १-७२-२२  
सुवर्ण शृङ्गयः सम्पन्नाः स वत्साः कांस्य दोहनाः ।  
गवाम् शत सहस्राणि चत्वारि पुरुष ऋषभः ॥ १-७२-२३  
वित्तम् अन्यत् च सु बहु द्विजेभ्यो रघु नन्दनः ।  
ददौ गो दानम् उद्दिश्य पुत्राणाम् पुत्र वत्सलः ॥ १-७२-२४  
स सुतैः कृत गो दानैः वृतः सः नृपतिः तदा ।  
लोक पालैः इव आभाति वृतः सौंयः प्रजापतिः ॥ १-७२-२५  
इति वाल्मीकि रामायणे आदि काव्ये बाल काण्डे द्वि सप्ततितमः सर्गः
---
title: 073 sItha s marriage with rAma
title_english: 073 sItha s marriage with rAma

---
यस्मिन् तु दिवसे राजा चक्रे गो दानम् उत्तमम् ।  
तस्मिन् तु दिवसे शूरो युधाजित् समुपेयिवान् ॥ १-७३-१  
पुत्रः केकय राजस्य साक्षात् भरत मातुलः ।  
दृष्ट्वा पृष्ट्वा च कुशलम् राजानम् इदम् अब्रवीत् ॥ १-७३-२  
केकय अधिपती राजा स्नेहात् कुशलम् अब्रवीत् ।  
येषाम् कुशलकामो असि तेषाम् सम्प्रति अनामयम् ॥ १-७३-३  
स्वस्रीयम् मम राजेन्द्र द्रष्टु कामो महीपतिः ।  
तत् अर्थम् उपयातो अहम् अयोध्याम् रघुनन्दन ॥ १-७३-४  
श्रुत्वा तु अहम् अयोध्यायाम् विवाह अर्थम् तव आत्मजान् ।  
मिथिलाम् उपयातान् तु त्वया सह महीपते ॥ १-७३-५  
त्वरया अभुपयातो अहम् द्रष्टु कामः स्वसुः सुतम् ।  
अथ राजा दशरथः प्रिय अतिथिम् उपस्थितम् ॥ १-७३-६  
दृष्ट्वा परम सत्कारैः पूजार्हम् समपूजयत् ।  
ततः ताम् उषितो रात्रिम् सह पुत्रैः महात्मभिः ॥ १-७३-७  
प्रभाते पुनः उत्थाय कृत्वा कर्माणि तत्त्ववित् ।  
ऋषीन् तदा पुरस्कृत्य यज्ञ वाटम् उपागमत् ॥ १-७३-८  
युक्ते मुहूर्ते विजये सर्व आभरण भूषितैः ।  
भ्रातृभिः सहितो रामः कृत कौतुक मङ्गलः ॥ १-७३-९  
वसिष्ठम् पुरतः कृत्वा महर्षीन् अपरान् अपि ।  
वशिष्टःओ भगवान् एत्य वैदेहम् इदम् अब्रवीत् ॥ १-७३-१०  
राजा दशरथो राजन् कृत कौतुक मन्गलैः ।  
पुत्रैः नर वर श्रेष्ठ दातारम् अभिकाङ्क्षते ॥ १-७३-११  
दातृ प्रतिग्रहीतृभ्याम् सर्व अर्थाः सम्भवन्ति हि ।  
स्वधर्मम् प्रतिपद्यस्व कृत्वा वैवाह्यम् उत्तमम् ॥ १-७३-१२  
इति उक्तः परम उदारो वसिष्ठेन महात्मना ।  
प्रत्युवाच महातेजा वाक्यम् परम धर्मवित् ॥ १-७३-१३  
कः स्थितः प्रतिहारो मे कस्य आज्ञा सम्प्रतीक्ष्यते ।  
स्व गृहे को विचारो अस्ति यथा राज्यम् इदम् तव ॥ १-७३-१४  
कृत कौतुक सर्वस्वा वेदि मूलम् उपागताः ।  
मम कन्या मुनिश्रेष्ठ दीप्ता वह्नेः इव अर्चिषः ॥ १-७३-१५  
सद्यो अहम् त्वत् प्रतीक्षो अस्मि वेद्याम् अस्याम् प्रतिषितः ।  
अविघ्नम् कुरुताम् राजा किम् अर्थम् हि विलम्ब्यते ॥ १-७३-१६  
तत् वाक्यम् जनकेन उक्तम् श्रुत्वा दशरथः तदा ।  
प्रवेशयामास सुतान् सर्वान् ऋषि गणान् अपि ॥ १-७३-१७  
ततो राजा विदेहानाम् वशिष्ठम् इदम् अब्रवीत् ।  
कारयस्व ऋषे सर्वान् ऋषिभिः सह धार्मिक ॥ १-७३-१८  
रामस्य लोक रामस्य क्रियाम् वैवाहिकीम् प्रभो ।  
तथा इति उक्त्वा तु जनकम् वशिष्टःओ भगवान् ऋषिः ॥ १-७३-१९  
विश्वामित्रम् पुरस्कृत्य शतानन्दम् च धार्मिकम् ।  
प्रपा मध्ये तु विधिवत् वेदीम् कृत्वा महातपाः ॥ १-७३-२०  
अलम् चकार ताम् वेदीम् गन्ध पुष्पैः समन्ततः ।  
सुवर्ण पालिकाभिः च चित्र कुम्भैः च स अङ्कुरैः ॥ १-७३-२१  
अङ्कुर आढ्यैः शरावैः च धूप पात्रैः स धूपकैः ।  
शङ्ख पात्रैः श्रुवैः स्रुग्भिः पात्रैः अर्घ्यादि पूजितैः ॥ १-७३-२२  
लाज पूर्णैः च पात्रीभिः रक्षितैः अपि संस्कृतैः ।  
दर्भैः समैः समास्तीर्य विधिवत् मन्त्र पुरस्कृतम् ॥ १-७३-२३  
अग्निम् आधाय तम् वेद्याम् विधि मन्त्र पूर्वकम् ।  
जुहाव अग्नौ महातेजा वशिष्ठो मुनिपुङ्गव ॥ १-७३-२४  
ततः सीताम् समानीय सर्व आभरण भुषिताम् ।  
समक्षम् अग्नेः संस्थाप्य राघव अभिमुखे तदा ॥ १-७३-२५  
अब्रवीत् जनको राजा कौसल्य आनन्द वर्धनम् ।  
इयम् सीता मम सुता सह धर्म चरी तव ॥ १-७३-२६  
प्रतीच्छ च एनाम् भद्रम् ते पाणिम् गृह्णीष्व पाणिना ।  
पतिव्रता महभागा छाय इव अनुगता सदा ॥ १-७३-२७  
इति उक्त्वा प्राक्षिपत् राजा मन्त्र पूतम् जलम् तदा ।  
साधु साधु इति देवानाम् ऋषीणाम् वदताम् तदा ॥ १-७३-२८  
देव दुन्दुभि निर्घोषः पुष्प वर्षम् महान् अभूत् ।  
एवम् दत्त्वा सुताम् सीताम् मन्त्र उदक पुरस्कृताम् ॥ १-७३-२९  
अब्रवीत् जनको राजा हर्षेण अभिपरिप्लुत ।  
लक्ष्मण आगच्छ भद्रम् ते ऊर्मिलाम् उद्यताम् मया ॥ १-७३-३०  
प्रतीच्छ पाणिम् गृह्णीष्व मा भूत् कालस्य पर्ययः ।  
तम् एवम् उक्त्वा जनको भरतम् च अभ्यभाषत ॥ १-७३-३१  
गृहाण पाणिम् माण्डव्याः पाणिना रघुनन्दन ।  
शत्रुघ्नम् च अपि धर्माअत्मा अब्रवीत् मिथिलेश्वरः ॥ १-७३-३२  
श्रुतकीर्तेः महाबाहो पाणिम् गृह्णीष्व पाणिना ।  
सर्वे भवन्तः सौंयाः च सर्वे सुचरित व्रताः ॥ १-७३-३३  
पत्नीभिः सन्तु काकुत्स्था मा भूत् कालस्य पर्ययः ।  
जनकस्य वचः श्रुत्वा पाणीन् पाणिभिः अस्पृशन् ॥ १-७३-३४  
चत्वारः ते चतसॄणाम् वसिष्ठस्य मते स्थिताः ।  
अग्निम् प्रदक्षिणम् कृत्वा वेदिम् राजानम् एव च ॥ १-७३-३५  
ऋषीन् चैव महात्मानः सह भार्या रघु उद्वहाः ।  
यथा उक्तेन तथा चक्रुः विवाहम् विधि पूर्वकम् ॥ १-७३-३६  
ईदृशे वर्तमाने तु तूर्य उद्घुष्ट निनादिते ।  
त्रिः अग्निम् ते परिक्रंय ऊहुः भार्या महौजसः ॥ १-७३-३९  
अथ उपकार्याम् जग्मुः ते स दारा रघुनन्दनाः ।  
राजा अपि अनुययौ पश्यन् स ऋषि सङ्घः स बान्धवः ॥ १-७३-४०  
इति वाल्मीकि रामायणे आदि काव्ये बाल काण्डे त्रि सप्ततितमः सर्गः
---
title: 074 parashu rAma s arrival
title_english: 074 parashu rAma s arrival

---
अथ रात्र्याम् व्यतीतायाम् विश्वामित्रो महामुनिः ।  
आपृष्ट्वा तौ च राजानौ जगाम उत्तर पर्वतम् ॥ १-७४-१  
विश्वामित्रो गते राजा वैदेहम् मिथिला अधिपम् ।  
आपृष्ट्व इव जगाम आशु राजा दशरथः पुरीम् ॥ १-७४-२  
अथ राजा विदेहानाम् ददौ कन्या धनम् बहु ।  
गवाम् शत सहस्राणि बहूनि मिथिलेश्वरः ॥ १-७४-३  
कम्बलानाम् च मुख्यानाम् क्षौमान् कोटि अम्बराणि च ।  
हस्ति अश्व रथ पादातम् दिव्य रूपम् स्वलङ्कृतम् ॥ १-७४-४  
ददौ कन्या शतम् तासाम् दासी दासम् अनुत्तमम् ।  
हिरण्यस्य सुवर्णस्य मुक्तानाम् विद्रुमस्य च ॥ १-७४-५  
ददौ राजा सुसंहृष्टः कन्या धनम् अनुत्तमम् ।  
दत्त्वा बहु विधम् राजा समनुज्ञाप्य पार्थिवम् ॥ १-७४-६  
प्रविवेश स्व निलयम् मिथिलाम् मिथिलेश्वरः ।  
राजा अपि अयोध्या अधिपतिः सह पुत्रैः महात्मभिः ॥ १-७४-७  
ऋषीन् सर्वान् पुरस्कृत्य जगाम स बल अनुगः ।  
गच्छन्तम् तु नरव्याघ्रम् स ऋषि सङ्घम् स राघवम् ॥ १-७४-८  
घोराः तु पक्षिणो वाचो व्याहरन्ति समन्ततः ।  
भौमाः चैव मृगाः सर्वे गच्छन्ति स्म प्रदक्षिणम् ॥ १-७४-९  
तान् दृष्ट्वा राज शार्दूलो वसिष्ठम् पर्यपृच्छत ।  
असौंयाः पक्षिणो घोरा मृगाः च अपि प्रदक्षिणाः ॥ १-७४-१०  
किम् इदम् हृदय उत्कम्पि मनो मम विषीदति ।  
राज्ञो दशरथस्य एतत् श्रुत्वा वाक्यम् महान् ऋषिः ॥ १-७४-११  
उवाच मधुराम् वाणीम् श्रूयताम् अस्य यत् फलम् ।  
उपस्थितम् भयम् घोरम् दिव्यम् पक्षि मुखात् च्युतम् ॥ १-७४-१२  
मृगाः प्रशमयन्ति एते सन्तापः त्यज्यताम् अयम् ।  
तेषाम् संवदताम् तत्र वायुः प्रादुर् बभूव ह ॥ १-७४-१३  
कम्पयन् मेदिनीम् सर्वाम् पातयन् च महान् द्रुमान् ।  
तमसा संवृतः सूर्यः सर्वे न वेदिषुर् दिशः ॥ १-७४-१४  
भस्मना च आवृतम् सर्वम् सम्मूढम् इव तत् बलम् ।  
वसिष्ठ ऋषयः च अन्ये राजा च ससुतः तदा ॥ १-७४-१५  
स सञ्ज्ञा इव तत्र आसन् सर्वम् अन्यत् विचेतनम् ।  
तस्मिन् तमसि घोरे तु भस्म छन्न इव सा चमूः ॥ १-७४-१६  
ददर्श भीम सङ्काशम् जटा मण्डल धारिणम् ।  
भार्गवम् जमदग्ने अयम् राजा राज विमर्दनम् ॥ १-७४-१७  
कैलासम् इव दुर्धर्षम् काल अग्निम् इव दुःसहम् ।  
ज्वलन्तम् इव तेजोभिः दुर् निरीक्ष्यम् पृथक् जनैः ॥ १-७४-१८  
स्कन्धे च आसज्य परशुम् धनुः विद्युत् गण उपमम् ।  
प्रगृह्य शरम् उग्रम् च त्रि पुर घ्नम् यथा शिवम् ॥ १-७४-१९  
तम् दृष्ट्वा भीम सङ्काशम् ज्वलन्तम् इव पावकम् ।  
वसिष्ठ प्रमुखा विप्रा जप होम परायणाः ॥ १-७४-२०  
सङ्गता मुनयः सर्वे सञ्जजल्पुः अथो मिथः ।  
कच्चित् पितृ वध अमर्षी क्षत्रम् न उत्सादयिष्यति ॥ १-७४-२१  
पूर्वम् क्षत्र वधम् कृत्वा गत मन्युः गत ज्वरः ।  
क्षत्रस्य उत्सादनम् भूयो न खलु अस्य चिकीर्षितम् ॥ १-७४-२२  
एवम् उक्त्वा अर्घ्यम् आदाय भार्गवम् भीम दर्शनम् ।  
ऋषयो राम राम इति मधुरम् वाक्यम् अब्रुवन् ॥ १-७४-२३  
प्रतिगृह्य तु ताम् पूजाम् ऋषि दत्ताम् प्रतापवान् ।  
रामम् दाशरथिम् रामो जामदग्न्यो अभ्यभाषत ॥ १-७४-२४  
इति वाल्मीकि रामायणे आदि काव्ये बाल काण्डे चतुः सप्ततितमः सर्गः
---
title: 075 Legends of shiva and vishnu bows
title_english: 075 Legends of shiva and vishnu bows

---
राम दाशरथे वीर वीर्यम् ते श्रूयते अद्भुतम् ।  
धनुषो भेदनम् चैव निखिलेन मया श्रुतम् ॥ १-७५-१  
तत् अद्भुतम् अचिन्त्यम् च भेदनम् धनुषः तथा ।  
तत् श्रुत्वा अहम् अनुप्राप्तो धनुर् गृह्य अपरम् शुभम् ॥ १-७५-२  
तत् इदम् घोर सङ्काशम् जामदग्न्यम् महत् धनुः ।  
पूरयस्व शरेण एव स्व बलम् दर्शयस्व च ॥ १-७५-३  
तत् अहम् ते बलम् दृष्ट्वा धनुषो अपि अस्य पूरणे ।  
द्वन्द्व युद्धम् प्रदास्यामि वीर्य श्लाघ्यम् अहम् तव ॥ १-७५-४  
तस्य तत् वचनम् श्रुत्वा राजा दशरथः तदा ।  
विषण्ण वदनो दीनः प्राञ्जलिः वाक्यम् अब्रवीत् ॥ १-७५-५  
क्षत्र रोषात् प्रशान्तः त्वम् ब्राह्मणः च महातपाः ।  
बालानाम् मम पुत्राणाम् अभयम् दातुम् अर्हसि ॥ १-७५-६  
भार्गवाणाम् कुले जातः स्वाध्याय व्रत शालिनाम् ।  
सहस्राक्षे प्रतिज्ञाय शस्त्रम् प्रक्ष्द् इप्तवान् असि ॥ १-७५-७  
स त्वम् धर्म परो भूत्वा काश्यपाय वसुन्धराम् ।  
दत्त्वा वनम् उपागंय महेन्द्र कृत केतनः ॥ १-७५-८  
मम सर्व विनाशाय सम्प्राप्तः त्वम् महामुने ।  
न च एकस्मिन् हते रामे सर्वे जीवामहे वयम् ॥ १-७५-९  
ब्रुवति एवम् दशरथे जामदग्न्यः प्रतापवान् ।  
अनादृत्य तु तत् वाक्यम् रामम् एव अभ्यभाषत ॥ १-७५-१०  
इमे द्वे धनुषी श्रेष्ठे दिव्ये लोक अभिपूजिते ।  
दृढे बलवती मुख्ये सुकृते विश्वकर्मणा ॥ १-७५-११  
अनिसृष्टम् सुरैः एकम् त्र्यम्बकाय युयुत्सवे ।  
त्रिपुर घ्नम् नरश्रेष्ठ भग्नम् काकुत्स्थ यत् त्वया ॥ १-७५-१२  
इदम् द्वितीयम् दुर्धर्षम् विष्णोर् दत्तम् सुरोत्तमैः ।  
तत् इदम् वैष्णवम् राम धनुः पर पुरम् जयम् ॥ १-७५-१३  
समान सारम् काकुत्स्थ रौद्रेण धनुषा तु इदम् ।  
तदा तु देवताः सर्वाः पृच्छन्ति स्म पितामहम् ॥ १-७५-१४  
शिति कण्ठस्य विष्णोः च बल अबल निरीक्षया ।  
अभिप्रायम् तु विज्ञाय देवतानाम् पितामहः ॥ १-७५-१५  
विरोधम् जनयामास तयोः सत्यवताम् वरः ।  
विरोधे तु महत् युद्धम् अभवत् रोम हर्षणम् ॥ १-७५-१६  
शिति कण्ठस्य विष्णोः च परस्पर जय एषिणोः ।  
तदा तु जृम्भितम् शैवम् धनुः भीम पराक्रमम् ॥ १-७५-१७  
हुम् कारेण महादेवः स्तम्भितो अथ त्रिलोचनः ।  
देवैः तदा समागंय स ऋषि सन्घैः स चारणैः ॥ १-७५-१८  
याचितौ प्रशमम् तत्र जग्मतुः तौ सुर उत्तमौ ।  
जृम्भितम् तत् धनुः दृष्ट्वा शैवम् विष्णु पराक्रमैः ॥ १-७५-१९  
अधिकम् मेनिरे विष्णुम् देवाः स ऋषि गणाः तदा ।  
धनू रुद्रः तु सङ्क्रुद्धो विदेहेषु महायशाः ॥ १-७५-२०  
देवरातस्य राज ऋषेः ददौ हस्ते स सायकम् ।  
इदम् च वैष्णवम् राम धनुः पर पुरम् जयम् ॥ १-७५-२१  
ऋचीके भार्गवे प्रादात् विष्णुः स न्यासम् उत्तमम् ।  
ऋचीकः तु महातेजाः पुत्रस्य अप्रतिकर्मणः ॥ १-७५-२२  
पितुः मम ददौ दिव्यम् जमदग्नेः महात्मनः ।  
न्यस्त शस्त्रे पितरि मे तपो बल समन्विते ॥ १-७५-२३  
अर्जुनो विदधे मृत्युम् प्राकृताम् बुद्धिम् आस्थितः ।  
वधम् अप्रतिरूपम् तु पितुः श्रुत्वा सु दारुणम् ।  
क्षत्रम् उत्सादयन् रोषात् जातम् जातम् अनेकशः ॥ १-७५-२४  
पृथिवीम् च अखिलाम् प्राप्य काश्यपाय महात्मने ।  
यज्ञस्य अन्ते तदा राम दक्षिणाम् पुण्य कर्मणे ॥ १-७५-२५  
दत्त्वा महेन्द्र निलयः तपो बल समन्वितः ।  
श्रुत्वा तु धनुषो भेदम् ततो अहम् द्रुतम् आगतः ॥ १-७५-२६  
तत् एवम् वैष्णवम् राम पितृ पैतामहम् महत् ।  
क्षत्र धर्मम् पुरस् कृत्य गृह्णीष्व धनुर् उत्तमम् ॥ १-७५-२७  
योजयस्व धनुः श्रेष्ठे शरम् पर पुरम् जयम् ।  
यदि शक्तः असि काकुत्स्थ द्वन्द्वम् दास्यामि ते ततः ॥ १-७५-२८  
इति वाल्मीकि रामायणे आदि काव्ये बाल काण्डे पञ्च सप्ततितमः सर्गः
---
title: 076 parashu rAma s pride is hurt
title_english: 076 parashu rAma s pride is hurt

---
श्रुत्वा तत् जामदग्न्यस्य वाक्यम् दाशरथिः तदा ।  
गौरवात् यन्त्रित कथः पितू रामम् अथ अब्रवीत् ॥ १-७६-१  
कृतवान् अस्मि यत् कर्म श्रुतवान् असि भार्गव ।  
अनुरुन्ध्यामहे ब्रह्मन् पितुर् आनृण्यम् आस्थितः ॥ १-७६-२  
वीर्य हीनम् इव अशक्तम् क्षत्र धर्मेण भार्गव ।  
अवजानासि मे तेजः पश्य मे अद्य पराक्रमम् ॥ १-७६-३  
इति उक्त्वा राघवः क्रुद्धो भार्गवस्य वर आयुधम् ।  
शरम् च प्रतिजग्राह हस्तात् लघु पराक्रमः ॥ १-७६-४  
आरोप्य स धनू रामः शरम् सज्यम् चकार ह ।  
जामदग्न्यम् ततो रामम् रामः क्रुद्धो अब्रवीत् इदम् ॥ १-७६-५  
ब्राह्मणो असि इति पूज्यो मे विश्वामित्र कृतेन च ।  
तस्मात् शक्तो न ते राम मोक्तुम् प्राण हरम् शरम् ॥ १-७६-६  
इमाम् वा त्वत् गतिम् राम तपो बल समार्जितान् ।  
लोकान् अप्रतिमान् वा अपि हनिष्यामि यत् इच्छसि ॥ १-७६-७  
न हि अयम् वैष्णवो दिव्यः शरः पर पुरञ्जयः ।  
मोघः पतति वीर्येण बल दर्प विनाशनः ॥ १-७६-८  
वर आयुध धरम् रामम् द्रष्टुम् स ऋषि गणाः सुराः ।  
पितामहम् पुरस्कृत्य समेताः तत्र सर्वशः ॥ १-७६-९  
गन्धर्व अप्सरसः चैव सिद्ध चारण किन्नराः ।  
यक्ष राक्षस नागाः च तत् द्रष्टुम् महत् अद्भुतम् ॥ १-७६-१०  
जडी कृते तदा लोके रामे वर धनुर् धरे ।  
निर्वीर्यो जामदग्न्यो असौ रमो रामम् उदैक्षत ॥ १-७६-११  
तेजोभिः हत वीर्यत्वात् जामदग्न्यो जडी कृतः ।  
रामम् कमल पत्र अक्षम् मन्दम् मन्दम् उवाच ह ॥ १-७६-१२  
सो अहम् गुरु वचः कुर्वन् पृथिव्याम् न वसे निशाम् ।  
तदा प्रभृति काकुत्स्थ कृता मे काश्यपस्य ह ॥ १-७६-१४  
तम् इमाम् मत् गतिम् वीर हन्तुम् न अर्हसि राघव ।  
मनो जवम् गमिष्यामि महेन्द्रम् पर्वत उत्तमम् ॥ १-७६-१५  
लोकाः तु अप्रतिमा राम निर्जिताः तपसा मया ।  
जहि तान् शर मुख्येन मा भूत् कालस्य पर्ययः ॥ १-७६-१६  
अक्षय्यम् मधु हन्तारम् जानामि त्वाम् सुरेश्वरम् ।  
धनुषो अस्य परामर्शात् स्वस्ति ते अस्तु परन्तप ॥ १-७६-१७  
एते सुर गणाः सर्वे निरीक्षन्ते समागताः ।  
त्वाम् अप्रतिम कर्माणम् अप्रतिद्वन्द्वम् आहवे ॥ १-७६-१८  
न च इयम् तव काकुत्स्थ व्रीडा भवितुम् अर्हति ।  
त्वया त्रैलोक्य नाथेन यत् अहम् विमुखी कृतः ॥ १-७६-१९  
शरम् अप्रतिमम् राम मोक्तुम् अर्हसि सु व्रत ।  
शर मोक्षे गमिष्यामि महेन्द्रम् पर्वतोत्तमम् ॥ १-७६-२०  
तथा ब्रुवति रामे तु जामदग्न्ये प्रतापवान् ।  
रामो दाशरथिः श्रीमान् चिक्षेप शरम् उत्तमम् ॥ १-७६-२१  
स हतान् दृश्य रामेण स्वान् लोकान् तपसा आर्जितान् ।  
जामदग्न्यो जगाम आशु महेन्द्रम् पर्वतोत्तमम् ॥ १-७६-२२  
ततो वि तिमिराः सर्वा दिशा च उपदिशः तथा ।  
सुराः स ऋषि गणाः रामम् प्रशशंसुः उदायुधम् ॥ १-७६-२३  
रामम् दाशरथिम् रामो जामदग्न्यः प्रशस्य च ।  
ततः प्रदक्षिणी कृत्य जगाम आत्म गतिम् प्रभुः ॥ १-७६-२४  
इति वाल्मीकि रामायणे आदि काव्ये बाल काण्डे षट् सप्ततितमः सर्गः