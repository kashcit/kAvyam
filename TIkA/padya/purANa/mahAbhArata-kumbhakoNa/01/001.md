---  
title: ००१  
unicode_script: devanagari  
emphasis_as_inline_comments: true  
practice_weight: 0  
---  

मुद्रितप्रतिर् अत्र [archive link](https://archive.org/details/mahAbhArata-kumbhakoNam/page/n13)। 
  
## मङ्गलाचरणम्।।  
  
॥ श्रीवेदव्यासाय नमः॥ 1-1-0x (0)   
नारायणं नमस्कृत्य नरं चैव नरोत्तमम्।  
देवीं सरस्वतीं चैव(व्यासं) ततो जयमुदीरयेत् ॥ 1-1-1 (1)   
नारायणं सुरगुरुं जगदेकनाथं  
भक्तप्रियं सकललोकनमस्कृतं च।   
त्रैगुण्यवर्जितमजं विभुमाद्यमीशं  
वन्दे भवघ्नममरासुरसिद्धवन्द्यम्॥ 1-1-2 (2)   
नमो धर्माय महते नमः कृष्णाय वेधसे।  
ब्राह्मणेभ्यो नमस्कृत्य धर्मान्वक्ष्यामि शाश्वतान्॥ 1-1-3 (3)   
ॐ नमो भगवते वासुदेवाय।  
ॐ नमः पितामहाय। ॐ नमः प्रजापतिभ्यः।   
ॐ नमः कृष्णद्वैपायनाय।  
ॐ नमः सर्वविघ्नविनायकेभ्यः॥ 1-1-4 (4)   

## सौतेरागमनम्
रोमहर्षणपुत्र उग्रश्रवाः सौतिः पौराणिको  
नैमिशारण्ये शौनकस्य कुलपतेर्द्वादशवार्षिके सत्रे 1-1-5 (5)   
सुखासीनान् अभ्यगच्छद् ब्रह्मर्षीन् संशितव्रतान्।  
विनयावनतो भूत्वा कदाचित् सूतनन्दनः॥ 1-1-6 (6)   
तमाश्रममनुप्राप्य नैमिशारण्यवासिनः।  
उवाच तानृषीन् सर्वान् "धन्यो वो ऽस्म्यद्यदर्शनात् 1-1-7 (7)   
वेद वैयासिकीः सर्वाः कथा धर्मार्थसंहिताः।  
वक्ष्यामि वो द्विजश्रेष्ठाः शृण्वन्त्वद्य तपोधनाः" 1-1-8 (8)   

तस्य तद्वचनं श्रुत्वा नैमिशारण्यवासिनः।  
चित्रा श्रोतुं कथास्तत्र परिवव्रुस् तपस्विनः॥ 1-1-9 (9)   
अभिवाद्य मुनींस् तांस् तु सर्वानेव कुताञ्जलिः।  
अपृच्छत्स तपोवृद्धिं सद्भिश्चैवाभिपूजितः॥ 1-1-10 (10)   
अथ तेषूपविष्टेषु सर्वेष्वेव तपस्विषु।  
निर्दिष्टमासनं भेजे विनयाद् रौमहर्षणिः॥ 1-1-11 (11)   
सुखासीनं ततस्तं तु विश्रान्तमुपलक्ष्य च।  
अथापृच्छदृषिस् तत्र कश्चित् प्रस्तावयन् कथाः॥ 1-1-12 (12)   

"कुत आगम्यते सौते क्वचायं विहृतस्त्वया।  
कालः कमलपत्राक्ष शंसैतत्पृच्छतो मम॥" 1-1-13 (13)   

एवं पृष्टोऽब्रवीत्सम्यग्यथावद्रौमहर्षणिः।  
वाक्यं वचनसंपन्नस्तेषां च चरिताश्रयम्॥ 1-1-14 (14)   
तस्मिन्सदसि विस्तीर्णे मुनीनां भावितात्मनाम्। 1-1-15 (15)  
  
सौतिरुवाच।  
जनमेजयस्य राजर्षेः सर्पसत्रे महात्मनः॥ 1-1-15x (1)   
समीपे पार्थिवेन्द्रस्य सम्यक्पारिक्षितस्य च।  
कृष्णद्वैपायनप्रोक्ताः सुपुण्या विविधाः कथाः 1-1-16 (16)   
कथिताश्चापि विधिवद्या वैशम्पायनेन वै।  
श्रुत्वाऽहं ता विचित्रार्था महाभारतसंश्रिताः॥ 1-1-17 (17)   

बहूनि संपरिक्रम्य तीर्थान्यायतनानि च।  
समन्तपञ्चकं नाम पुण्यं द्विजनिषेवितम्॥ 1-1-18 (18)   
गतवानस्मि तं देशं युद्धं यत्राभवत्पुरा।  
कुरूणां पाण्डवानां च सर्वेषां चहीक्षिताम्॥ 1-1-19 (19)   

दिदृक्षुरागतस्तस्मात् समीपं भावतामिह।  
आयुष्मन्तः सर्व एव ब्रह्मभूता हि मे मताः॥  
अस्मिन्यज्ञे महाभागाः सूर्यपावकवर्चसः॥ 1-1-20 (20)   
कृताभिषेकाः शुचयः कृतजप्या हुताग्नयः।  
भवन्त आसते स्वस्था ब्रवीमि किमहं द्विजाः 1-1-21 (21)   
पुराणसंहिताः पुण्याः कथा धर्मार्थसंश्रिताः।  
इतिवृत्तं नरेन्द्राणामृषीणां च महात्मनाम्॥ 1-1-22 (22)   

## ऋषिप्रार्थना
ऋषय ऊचुः। 1-1-23x (2)   

द्वैपायनेन यत्प्रोक्तं पुराणं परमर्षिणा।  
सुरैर् ब्रह्मर्षिभिश् चैव श्रुत्वा यदभिपूजितम्॥ 1-1-23 (23)   
तस्याख्यानवरिष्ठस्य विचित्रपदपर्वणः।  
सूक्ष्मार्थन्याययुक्तस्य वेदार्थैर्भूषितस्य च॥ 1-1-24 (24)   
भारतस्येतिहासस्य पुण्यां ग्रन्थार्थसंयुताम्।  
संस्कारोपगतां ब्राह्मीं नानाशास्त्रोपबृंहिताम्॥ 1-1-25 (25)   
जनमेजयस्य यां राज्ञो वैशम्पायन उक्तवान्।  
यथावत्स ऋषिः पृष्टः सत्रे द्वैपायनाज्ञया॥ 1-1-26 (26)   
वेदैश्चतुर्भिः सयुक्तां व्यासस्याद्भुतकर्मणः।  
संहितां श्रोतुमिच्छामः पुण्यां पापभयापहाम्॥ 1-1-27 (27)   

सौतिरुवाच। 1-1-28x (3)
   
## मङ्गलाचरणम्

आद्यं पुरुषमीशानं पुरुहूतं पुरुष्टुतम्।  
ऋतमेकाक्षरं ब्रह्म व्यक्ताव्यक्तं सनातनम्॥ 1-1-28 (28)   
असच्च सच्चैव च यद् विश्वं सदसतः परम्  
परावराणां स्रष्टारं पुराणं परमव्ययम्॥ 1-1-29 (29)   
मङ्गल्यं मङ्गलं विष्णुं वरेण्यमनघं शुचिम्।  
नमस्कृत्य हृषीकेशं चराचरगुरुं हरिम्॥ 1-1-30 (30)   

महर्षेः पूजितस्येह सर्वलोकैर् महात्मनः।  
प्रवक्ष्यामि मतं पुण्यं व्यासस्याद्भुतकर्मणः॥ 1-1-31 (31)   
नमो भगवते तस्मै व्यासायामिततेजसे।  
यस्य प्रसादाद्वक्ष्यामि नारायणकथामिमाम्॥ 1-1-32 (32)   

## कथास्तुतिः
सर्वाश्रमाभिगमनं सर्वतीर्थावगाहनम्।  
न तथा फलदं सूते नारायणकथा यथा॥ 1-1-33 (33)   
नास्ति नारायणसमं न भूतं न भविष्यति।  
एतेन सत्यवाक्येन सर्वार्थान्साधयाम्यहम्॥ 1-1-34 (34)   

आचख्युः कवयः केचित् संप्रत्याचक्षते परे।  
आख्यास्यन्ति तथैवान्य इतिहासमिमं भुवि॥ 1-1-35 (35)   
इदं तु त्रिषु लोकेषु महज्ज्ञानं प्रतिष्ठितम्।  
विस्तरैश्च समासैश्च धार्यते यद् द्विजातिभिः॥ 1-1-36 (36)   
अलङ्कृतं शुभैः शब्दैः समयैर् दिव्यमानुषैः।  
छन्दोवृत्तैश्च विविधैरन्वितं विदुषां प्रियम्॥ 1-1-37 (37)   

## कविस्तुतिः
तपसा ब्रह्मचर्येण व्यस्य वेदं सनातनम्।  
इतिहासमिमं चक्रे पुण्यं सत्यवतीसुतः॥ 1-1-38 (38)   
पुण्ये हिमवतः पादे मेध्ये गिरिगुहालये।  
विशोध्य देहं धर्मात्मा दर्भसंस्तरमाश्रितः॥ 1-1-39 (39)   
शुचिः सनियमो व्यासः शान्तात्मा तपसि स्थितः  
भारतस्येतिहासस्य धर्मेणान्वीक्ष्य तां गतिम्॥ 1-1-40 (40)   
प्रविश्य योगं ज्ञानेन सोऽपश्यत्सर्वमन्ततः॥ 1-1-41 (41)   

## सृष्टिकथा
निष्प्रभेऽस्मिन् निरालोके सर्वतस्तमसा वृते।  
बृहदण्डमभूदेकं प्रजानां बीजमव्ययम्॥ 1-1-42 (42)   
युगस्यादिनिमित्तं तन् महद्दिव्यं प्रचक्षते।  
यस्मिंस् तच्छ्रूयते सत्यं ज्योतिर् ब्रह्म सनातनम्॥ 1-1-43 (43)   
अद्भुतं चाप्यचिन्त्यं च सर्वत्र समतां गतम्।  
अव्यक्तं कारणं सूक्ष्मं यत् तत् सदसदात्मकम्॥ 1-1-44 (44)   

यस्मिन् पितामहो जज्ञे प्रभुरेकः प्रजापतिः।  
ब्रह्मा सुरगुरुः स्थाणुर् मनुः कः+++(=अग्निः सूर्यो विष्णुर् वा)+++ परमेष्ठ्यथ॥ 1-1-45 (45)   
प्राचेतसस्+++(=वाल्मीकिः?)+++ तथा दक्षो दक्षपुत्राश्च सप्त वै।  
ततः प्रजानां पतयः प्राभवन्न् एकविंशतिः॥ 1-1-46 (46)   

पुरुषश् चाप्रमेयात्मा+++(अव्यक्तब्रह्मणो भेदः!)+++ यं सर्वऋषयो विदुः।  
विश्वेदेवास्तथाऽऽदित्या वसवोऽथाश्विनावपि॥ 1-1-47 (47)   
यक्षाः साध्याः+++(=साधनाकेन्द्रदेवाः)+++ पिशाचाश्च गुह्यकाः+++(=कुबेरनिधिगोप्तारः)+++ पितरस् तथा।  
ततः प्रसूता विद्वांसः शिष्टा ब्रह्मर्षिसत्तमाः॥ 1-1-48 (48)   
महर्षयश्च बहवः सर्वैः समुदिता गुणैः।  
आतो द्यौः पृथिवी वायुरन्तरिक्षं दिशस् तथा॥ 1-1-49 (49)   
संवत्सरर्तवो मासाः पक्षाऽहोरात्रयः क्रमात्।  
यच्चान्यदपि तत् सर्वं संभूतं लोकसाक्षिकम्॥ 1-1-50 (50)

### कालचक्रम्
यदिदं दृश्यते किञ्चिद् भूतं स्थावरजङ्गमम्।  
पुनःसङ्क्षिप्यते सर्वं जगत् प्राप्ते युगक्षये॥ 1-1-51 (51)   
यथर्तुष्वृतुलिङ्गानि नानारूपाणि पर्यये।  
दृश्यन्ते तानि तान्येव तथा भावा युगादिषु॥ 1-1-52 (52)   
एवमेतद् अनाद्यन्तं भूतसंघातकारकम्।  
अनादिनिधनं लोके चक्रं संपरिवर्तते॥ 1-1-53 (53)   

### मानवराजसृष्टिः
त्रयस्त्रिंशत्सहस्राणि त्रयस्त्रिंशच्छतानि च।  
त्रयस्त्रिंशच्च देवनां सृष्टिः संक्षेपलक्षणा॥ 1-1-54 (54)   
दिवः पुत्रो बृहद्भानुश् चक्षुरात्मा विभावसुः।  
सविता स **ऋचीको** ऽर्को भानुर् **आशावहो** रविः॥ 1-1-55 (55)   
पुत्रा विवस्वतः सर्वे मनुस्तेषां तथाऽवरः।  
देवभ्राट् तनयस्तस्य सुभ्राडिति ततः स्मृतः॥ 1-1-56 (56)   
सुभ्राजस्तु त्रयः पुत्राः प्रजावन्तो बहुश्रुताः।  
दशज्योतिः शतज्योतिः सहस्रज्योतिरेव च॥ 1-1-57 (57)   
दशपुत्रसहस्राणि दशज्योतेर् महात्मनः।  
ततो दशगुणाश्चान्ये शतज्योतेरिहात्मजाः॥ 1-1-58 (58)   
भूयस् ततो दशगुणाः सहस्रज्योतिषः सुताः।  
तेभ्योऽयं कुरुवंशश्च यदूनां भरतस्य च॥ 1-1-59 (59)   
ययातीक्ष्वाकुवंशश्च राजर्षीणां च सर्वशः।  
संभूता बहवो वंशा भूतसर्गाः सुविस्तराः॥ 1-1-60 (60)   
भूतस्थानानि सर्वाणि रहस्यं त्रिविधं+++(?)+++ च यत्।  

### शास्त्रोत्पत्तिः
वेदा योगः सविज्ञानो धर्मोऽर्थः काम एव च॥ 1-1-61 (61)   
धर्मार्थकामयुक्तानि शास्त्राणि विविधानि च।  
लोकयात्राविधानं च सर्वं तद्दृष्टवानृषिः॥ 1-1-62 (62)   
नीतिर्भरतवंशस्य विस्तारश्चैव सर्वशः।  
इतिहासाः सहव्याख्या विविधाश्रुतयोऽपि च॥ 1-1-63 (63) 

## अनुक्रमणिकापर्वपरिचयः
इह सर्वम् अनुक्रान्तम् उक्तं ग्रन्थस्य लक्षणम्।  
संक्षेपेणेतिहासस्य ततो वक्ष्यति विस्तरम्॥ 1-1-64 (64)   
विस्तीर्यैतन् महज्ज्ञानम् ऋषिः संक्षिप्य चाब्रवीत्।  

इष्टं हि विदुषां लोके समासव्यासधारणम्॥ 1-1-65 (65)   
मन्वादि भारतं केचिदास्तीकादि तथाऽपरे।  
तथोपरिचराद्यन्ये विप्राः सम्यगधीयिरे॥ 1-1-66 (66)   
विविधं संहिताज्ञानं दीपयन्ति मनीषिणः।  
व्याख्यातुं कुशलाः केचिद् ग्रन्थान् धारयितुं परे॥ 1-1-67 (67)   

### व्यासरचना
तपसा ब्रह्मचर्येण व्यस्य वेदं सनातनम्।  
इतिहासमिमं चक्रे पुण्यं सत्यवतीत्सुतः॥ 1-1-68 (68)   
पराशरात्मजो विद्वान् ब्रह्मर्षिः संशितव्रतः।  

मातुर् नियोगाद् धर्मात्मा गाङ्गेयस्य च धीमतः॥ 1-1-69 (69)   
क्षेत्रे विचित्रवीर्यस्य कृष्णद्वैपायनः पुरा।  
त्रीनग्नीनिव कौरव्याञ्जनयामास वीर्यवान्॥ 1-1-70 (70)   
उत्पाद्य धृतराष्ट्रं च पाण्डुं विदुरमेव च।  
जगाम तपसे धीमान् पुनरेवाश्रमं प्रति॥ 1-1-71 (71)   
तेषु जातेषु वृद्धेषु गतेषु परमां गतिम्।  
अब्रवीद् भारतं लोके मानुषेऽस्मिन्महानृषिः॥ 1-1-72 (72)   

## कथनकथा
जनमेजयेन पृष्टः सन् ब्राह्मणैश्च सहस्रशः।  
शशास शिष्यमासीनं वैशम्पायनमन्तिके॥ 1-1-73 (73)   
स सदस्यैः सहासीनं श्रावयामास भारतम्।  
कर्मान्तरेषु यज्ञस्य चोद्यमानः पुनः पुनः॥ 1-1-74 (74)   

विस्तारं कुरुवंशस्य गान्धार्या धर्मशीलताम्।  
क्षत्तुः प्रज्ञां धृतिं कुन्त्याः सम्यग् द्वैपायनोब्रवीत्॥ +++(५)+++ 1-1-75 (75)   
वासुदेवस्य माहात्म्यं पाण्डवानां च सत्यताम्।  
दुर्वृत्तं धार्तराष्ट्राणामुक्तवान्भगवानृषिः॥ 1-1-76 (76)   

### अनुक्रमणिकासृष्टिः
इदं शतसहस्रं तु श्लोकानां पुण्यकर्मणाम्।  
उपाख्यानैः सह ज्ञेयं श्राव्यं भारतमुत्तमम्॥ 1-1-77 (77)   
चतुर्विंशतिसाहस्रीं चक्रे भारतसंहिताम्।  
उपाख्यानैर्विना तावद्भारतं प्रोच्यते बुधैः॥ 1-1-78 (78)   

ततोऽध्यर्धशतं भूयः संक्षेपं कृतवानृषिः।  
अनुक्रमणिकाध्यायं वृत्तान्तं सर्वपर्वणाम्॥ 1-1-79 (79)   

## अनुक्रमणिकाकथनम्
### ब्रह्मागतिः
तस्याख्यानवरिष्ठस्य कृत्वा द्वैपायनः प्रभुः।  
कथमध्यापयानीह शिष्यानित्यन्वचिन्तयत्॥ 1-1-80 (80)   
तस्य तच्चिन्तितं ज्ञात्वा ऋषेर्द्वैपायनस्य च।  
तत्राजगाम भगवान्ब्रह्मा लोकगुरुः स्वयम्॥ 1-1-81 (81)   
प्रीत्यर्थं तस्य चैवर्षेर्लोकानां हितकाम्यया।  
तं दृष्ट्वा विस्मितो भूत्वा प्राञ्जलिः प्रणतः स्थितः॥ 1-1-82 (82)   
आसनं कल्पयामास सर्वैर्मुनिगणैर्वृतः॥ 1-1-83 (83)   
हिरण्यगर्भमासीनं तस्मिंस्तु परमासने।  
परिवृत्यासनभ्याशे वासवेयः+++(=व्यासः)+++ स्थितोऽभवत्॥ 1-1-84 (84)   
अनुज्ञातोऽथ कृष्णस्तु ब्रह्मणा परमेष्ठिना।  
निषसादासनाभ्याशे प्रीयमाणः शुचिस्मितः॥ 1-1-85 (85)   
उवाच स महातेजा ब्रह्माणं परमेष्ठिनम्।  

### काव्यप्रशंसा
कृतं मयेदं भगवन् काव्यं परमपूजितम्॥ 1-1-86 (86)   
ब्रह्मन्वेदरहस्यं च यच्चान्यत् **स्थापितं मया**।  
साङ्गोपनिषदां चैव वेदानां विस्तरक्रिया॥ 1-1-87 (87)   
इतिहासपुराणानामुन्मेषं निमिषं च यत्।  
भूतं भव्यं भविष्यच्च त्रिविधं कालसञ्ज्ञितम्॥ 1-1-88 (88)   
जरामृत्युभयव्याधिभावाभावविनिश्चयः।  
विविधस्य च धर्मस्य ह्याश्रमाणां च लक्षणम्॥ 1-1-89 (89)   
चातुर्वर्ण्यविधानं च पुराणानां च कृत्स्नशः।  
तपसो ब्रह्मचर्यस्य पृथिव्याश्चन्द्रसूर्ययोः॥ 1-1-90 (90)   
ग्रहनक्षत्रताराणां प्रमाणं च युगैः सह।  
ऋचो यजूंषि सामानि वेदाध्यात्मं तथैव च॥ 1-1-91 (91)   
न्यायशिक्षा चिकित्सा च दानं पाशुपतं तथा।  
इति नैकाश्रयं जन्म दिव्यमानुषसञ्ज्ञितम्॥ 1-1-92 (92)   
तीर्थानां चैव पुण्यानां देशानां चैव कीर्तनम्।  
नदीनां पर्वतानां च वनानां सागरस्य च॥ 1-1-93 (93)   
पुराणां चैव दिव्यानां कल्पानां, युद्धकौशलम् +++(प्रतिपादितम्)+++।  
वाक्यजातिविशेषाश्च लोकयात्राक्रमश्च यः॥ 1-1-94 (94)   
यच्चापि सर्वगं वस्तु तच्चैव **प्रतिपादितम्**।  
परं न लेखकः कश्चिदेतस्य भुवि विद्यते॥ 1-1-95 (95)   

ब्रह्मोवाच। 1-1-96x (4)   
तपोविशिष्टादपि वै वसिष्ठान् मुनिपुंगवात्।  
मन्ये श्रेष्ठतमं त्वां वै रहस्यज्ञानवेदनात्॥ 1-1-96 (96)   
जन्मप्रभृति सत्यां ते वेद्मि गां+++(=वाचं)+++ ब्रह्मवादिनीम्।  
त्वयाच काव्यमित्युक्तं तस्मात् काव्यं भविष्यति॥ 1-1-97 (97)   
अस्य काव्यस्य कवयो न समर्था विशेषणे।  
विशेषणे गृहस्थस्य शेषास्त्रय इवाश्रमाः॥ +++(४)+++1-1-98 (98)   
जडान्धबधिरोन्मत्तं तमोभूतं जगद्भवेत्।  
यदि ज्ञानहुताशेन त्वया नोज्ज्वलियतम् भवेत्॥ 1-1-99 (99)   
तमसान्धस्य लोकस्य वेष्टितस्य स्वकर्मभिः।  
ज्ञानाञ्जनशलाकाभिर् बुद्धिनेत्रोत्सवः+++(४)+++ कृतः॥ 1-1-100 (100)   
धर्मार्थकाममोक्षार्थैः समासव्यासकीर्तनैः।  
त्वया भारतसूर्येण नृणां विनिहतं तमः॥ 1-1-101 (101)   
पुराणपूर्णचन्द्रेण श्रुतिज्योत्स्नाप्रकाशिना।  
नृणां कुमुदसौम्यानां कृतं बुद्धिप्रसादनम्॥ +++(५)+++1-1-102 (102)   
इतिहासप्रदीपेन मोहावरणघातिना।  
लोकगर्भगृहं कृत्स्नं यथावत्संप्रकाशितम्॥  +++(५)+++1-1-103 (103)   

संग्रहाध्यायबीजो वै पौलोमास्तीकमूलवान्।  
संभवस्कन्धविस्तारः सभापर्व-विटङ्क+++(=नीड)+++वान्॥ 1-1-104 (104)   
आरण्यपर्वरूपाढ्यो विराटोद्योगसारवान्।  
भीष्मपर्वमहाशाखो द्रोणपर्वपलाशवान्॥ 1-1-105 (105)   
कर्णपर्वसितैः पुष्पैः शल्यपर्वसुगन्धिभिः।  
स्त्रीपर्वैषीकविश्रामः शान्तिपर्वमहाफलः॥ 1-1-106 (106)   
अश्वमेधामृतरसस् त्वाश्रमस्थानसंश्रयः।  
मौसलश्रुतिसंक्षेपः शिष्टद्विजनिषेवितः॥ 1-1-107 (107)   

सर्वेषां कविमुख्यानामुपजीव्यो भविष्यति।  
पर्जन्यइव भूतानामक्षयो भारतद्रुमः॥ 1-1-108 (108)   

## गणेशनियोगः
काव्यस्य लेखनार्थाय गणेशः स्मर्यतां मुने। 1-1-109 (109)   

सौतिरुवाच। 1-1-110x (5)   

एवमाभाष्य तं ब्रह्मा जगाम स्वं निवेशनम्।  
भगवान्स जगत्स्रष्टा +++(+)+++ऋषिदेवगणैः सह॥ 1-1-110 (110)   
ततः सस्मार हेरम्बं+++(=हे शिवे र/लम्बतीति)+++ व्यासः सत्यवतीसुतः॥ 1-1-111 (111)   
स्मृतमात्रो गणेशानो भक्तचिन्तितपूरकः।  
तत्राजगाम विघ्नेशो वेदव्यासो यतः स्थितः॥ 1-1-112 (112)   

पूजितश्चोपविष्टश्च व्यासेनोक्तस्तदा"ऽनघ।  
लेखको भारतस्यास्य भव त्वं गणनायक॥  
मयैव प्रोच्यमानस्य मनसा कल्पितस्य च॥" 1-1-113 (113)   

श्रुत्वैतत्प्राह विघ्नेशो "यदि मे लेखनी क्षणम्।  
लिखतो नावतिष्ठेत तदा स्यां लेखको ह्यहम्॥" 1-1-114 (114)   

व्यासोऽप्युवाच तं देवम् "अबुद्ध्वा मा लिख क्वचित्।"  
"ओमि"त्युक्त्वा गणेशोपि बभूव किल लेखकः॥ 1-1-115 (115)   

### ग्रन्थग्रन्थयः
ग्रन्थग्रन्थिं तदा चक्रे मुनिर्गूढं कुतूहलात्।  
यस्मिन्प्रतिज्ञया प्राह मुनिर्द्वैपायनस्त्विदम्॥ 1-1-116 (116)   
अष्टौ श्लोकसहस्राणि अष्टौ श्लोकशतानि च।  
अहं वेद्मि शुको वेत्ति सञ्जयो वेत्ति वा न वा॥ 1-1-117 (117)   
तच्छ्लोककूटमद्यापि ग्रथितं सुदृढं मुने।  
भेत्तुं न शक्यतेऽर्थस्य गूढत्वात्प्रश्रितस्य च॥ 1-1-118 (118)   
सर्वज्ञोपि गणेशो यत् क्षणमास्ते विचारयन्।  
तावच्चकार व्यासोपि श्लोकानन्यान्बहूनपि॥ 1-1-119 (119)   
तस्य वृक्षस्य वक्ष्यामि शाखापुष्पफलोदयम्।  
स्वादुमेध्यरसोपेतमच्छेद्यममरैरपि॥ 1-1-120 (120)   

## नानारूपाणि
अनुक्रमणिकाध्यायं वृत्तान्तं सर्वपर्वणाम्।  
इदं द्वैपायनः पूर्वं पुत्रमध्यापयच्छुकम्॥ 1-1-121 (121)   
ततोऽन्येभ्योऽनुरूपेभ्यः शिष्येभ्यः प्रददौ प्रभुः  
षष्टिं शतसहस्राणि चकारान्यां स संहिताम्।   
त्रिंशच्छतसहस्रं च देवलोके प्रतिष्ठितम्॥ 1-1-122 (122)   
पित्र्ये पञ्चदश प्रोक्तं रक्षोयक्षे चतुर्दश।  
एकं शतसहस्रं तु मानुषेषु प्रतिष्ठितम्॥ 1-1-123 (123)   

## श्रावणकथा
नारदोऽश्रावयद्देवान् असितो देवलः पितॄन्।  
गन्धर्वयक्षरक्षांसि श्रावयामास वै शुकः॥ 1-1-124 (124)   
वैशम्पायनविप्रर्षिः श्रावयामास पार्थिवम्।  
पारिक्षितं महात्मानं नाम्ना तु जनमेजयम्॥ 1-1-125 (125)   
अस्मिंस्तु मानुषे लोके वैशम्पायन उक्तवान्।  
शिष्यो व्यासस्य धर्मात्मा सर्ववेदविदां वरः॥ 1-1-126 (126)   
एकं शतसहस्रं तु मयोक्तं वै निबोधत॥ 1-1-127 (127)   

## कथासारः
दुर्योधनो मन्युमयो महाद्रुमः  
कर्णः स्कन्धः शकुनिस् तस्य शाखाः।   
दुश्शासनः पुष्पफले समृद्धे  
मूलं राजा धृतराष्ट्रो ऽमनीषि। 1-1-128 (128)   

युधिष्ठिरो धर्ममयो महाद्रुमः  
स्कन्धोऽर्जुनो भीमसेनोऽस्य शाखाः।   
माद्रीसुतौ पुष्पफले समृद्धे  
मूलं कृष्णो ब्रह्म च ब्राह्मणाश्च॥ 1-1-129 (129)   

### पण्डवोत्पत्तिः
पाण्डुर्जित्वा बहून् देशान् युधा विक्रमणेन च।  
अरण्ये मृगयाशीलो न्यवसत् सजनस्तथा॥ 1-1-130 (130)   
मृग-व्यवाय+++(=आच्छादन)+++निधनात् कृच्छ्रां प्राप स आपदम्।  
जन्मप्रभृति पार्थानां तत्राचारविधिक्रमः॥ 1-1-131 (131)   
मात्रोरभ्युपपत्तिश्च धर्मोपनिषदं+++(मन्त्रविशेषं)+++ प्रति +++(इति च र्पाप)+++।  
धर्मस्य वायोः शक्रस्य देवयोश् च तथाश्विनोः ॥ 1-1-132 (132)   
ततो धर्मोपनिषदं +++(मन्त्रविशेषं [प्रयुञ्जाना])+++ भूत्वा भर्तुः प्रिया पृथा।  
धर्मानिलेन्द्रांस्ताभिः सा ऽऽजुहाव सुतवाञ्छया॥ 1-1-133 (133)   
तद्दत्तोपनिषन् माद्री चाश्विनावाजुहाव च।  
जाताः पार्थास्ततः सर्वे कुन्त्या माद्र्याश्च मन्त्रतः।   
तापसैः सह संवृद्धा मातृभ्यां परिरक्षिताः॥ 1-1-134 (134)   
मेध्यारण्येषु पुण्येषु महतामाश्रमेषु च।  
तेषु जातेषु सर्वेषु पाण्डवेषु महात्मसु॥ 1-1-135 (135)   
माद्र्या तु सह संगम्य ऋषिशापप्रभावतः।  
मृतः पाण्डुर्महापुण्ये शतशृङ्गे महागिरौ॥ 1-1-136 (136)   

## कौरवप्रतिक्रिया
ऋषिभिश्च समानीता धार्तराष्ट्रान्प्रति स्वयम्।  
शिशवश् चाभिरूपाश्च जटिला ब्रह्मचारिणः॥ 1-1-137 (137)   
"पुत्राश्च भ्रातरश्चेमे शिष्याश्च सुहृदश्च वः।  
पाण्डवा एत" इत्युक्त्वा मुनयोऽन्तर्हितास्ततः॥ 1-1-138 (138)   

तांस् तैर् निवेदितान् दृष्ट्वा पाण्डवान् कौरवास्तदा।  
शिष्टाश्च वर्णाः पौरा ये ते हर्षाच् चुक्रुशुर् भृशम्॥ 1-1-139 (139)   
"आहुः केचिन्न तस्यैते तस्यैत" इति चापरे।  
"यदा चिरमृतः पाण्डुः कथं तस्ये"ति चापरे॥ 1-1-140 (140)   
"स्वागतं सर्वथा दिष्ट्या पाण्डोः पश्याम सन्ततिम्। "  
उच्यतां स्वागतमिति वाचोऽश्रूयन्त सर्वशः॥ 1-1-141 (141)   
तस्मिन्नुपरते शब्दे दिशः सर्वा निनादयन्।  
अन्तर्हितानां भूतानां निःस्वनस्तुमुलोऽभवत्॥ 1-1-142 (142)   
पुष्पवृष्टिः शुभा गन्धाः शङ्खदुन्दुभिनिःस्वनाः।  
आसन्प्रवेशे पार्थानां तदद्भुतमिवाभवत्॥ 1-1-143 (143)   
तत्प्रीत्या चैव सर्वेषां पौराणां हर्षसंभवः।  
शब्द आसीन्महांस्तत्र दिवस्पृक्कीर्तिवर्धनः॥ 1-1-144 (144)   

तेऽधीत्य निखिलान्वेदाञ्शास्त्राणि विविधानि च।  
न्यवसन् पाण्डवास्तत्र पूजिता अकुतोभयाः॥ 1-1-145 (145)   
युधिष्ठिरस्य शौचेन प्रीताः प्रकृतयोऽभवन्।  
धृत्या च भीमसेनस्य विक्रमेणार्जुनस्य च॥ 1-1-146 (146)   
गुरुशुश्रूषया कुन्त्या यमयोर्विनयेन च।  
तुतोष लोकः सकलस् तेषां शौर्यगुणेन च॥ 1-1-147 (147)   

समवाये ततो राज्ञां कन्यां भर्तृस्वयंवराम्।  
प्राप्तवानर्जुनः कृष्णां कृत्वा कर्म सुदुष्करम्॥ 1-1-148 (148)   
ततः प्रभृति लोकेऽस्मिन् पूज्यः सर्वधनुष्मताम्।  
आदित्य इव दुष्प्रेक्ष्यः समरेष्वपि चाभवत्॥ 1-1-149 (149)   

## राजसूयः
स सर्वान्पार्थिवाञ्जित्वा सर्वांश्च महतो गणान्।  
आजहारार्जुनो राज्ञो राजसूयं महाक्रतुम्॥ 1-1-150 (150)   
अन्नवान्दक्षिणावांश्च सर्वैः समुदितो गुणैः।  
युधिष्ठिरेण संप्राप्तो राजसूयो महाक्रतुः॥ 1-1-151 (151)   
सुनयाद्वासुदेवस्य भीमार्जुनबलेन च।  
घातयित्वा जरासन्धं चैद्यं+++(=शिशुपालं)+++ च बलगर्वितम्॥ 1-1-152 (152)   

## ईर्ष्या
दुर्योधनं समागच्छन्नर्हणानि ततस्ततः।  
मणिकाञ्चनरत्नानि गोहस्त्यश्वधनानि च॥ 1-1-153 (153)   
विचित्राणि च वासांसि प्रावारा+++(=उत्तरीया)+++वरणानि च।  
कम्बलाजिनरत्नानि राङ्कवा+++(=हरिणविशेषोत्पन्ना)+++स्तरणानि च॥ 1-1-154 (154)   
समृद्धां तां तथा दृष्ट्वा पाण्डवानां तदा श्रियम्।  

ईर्ष्यासमुत्थः सुमहांस् तस्य मन्युरजायत॥ 1-1-155 (155)   
विमानप्रतिमां तत्र मयेन सुकृतां सभाम्।  
पाण्डवानामुपहृतां स दृष्ट्वा पर्यतप्यत॥ 1-1-156 (156)   
तत्रावहसितश् चासीत् प्रस्कन्दन्न् इव संभ्रमात्।  
प्रत्यक्षं वासुदेवस्य भीमेनानभिजातवत्॥ 1-1-157 (157)   

## द्यूतप्रस्तावः
स भोगान्विविधान्भुञ्जन् रत्नानि विविधानि च।  
कथितो धृतराष्ट्रस्य विवर्णो हरिणः कृशः॥ 1-1-158 (158)   
अन्वजानात् ततो द्यूतं धृतराष्ट्रः सुतप्रियः।  
तच्छ्रुत्वा वासुदेवस्य कोपः समभवन्महान्॥ 1-1-159 (159)   
नातिप्रीतमनाश्चासीद् विवादांश् चान्वमोदत।  
द्यूतादीननयान् घोरान् विविधांश् चाप्युपैक्षत॥ 1-1-160 (160)   
निरस्य विदुरं भीष्मं द्रोणं शारद्वतं कृपम्।  

विग्रहे तुमुले तस्मिन् दहन्+++(?)+++ क्षत्रं परस्परम्॥ 1-1-161 (161)   
जयत्सु पाण्डुपुत्रेषु श्रुत्वा सुमहदप्रियम्।  
दुर्योधनमतं ज्ञात्वा कर्णस्य शकुनेस्तथा॥ 1-1-162 (162)   
धृतराष्ट्रश्चिरं ध्यात्वा सञ्जयं वाक्यमब्रवीत्।  

## धृतराष्ट्रविवशताकथा
शृणु सञ्जय सर्वं मे नचासूयितुमर्हसि॥ 1-1-163 (163)   
श्रुतवानसि मेधावी बुद्धिमान्प्राज्ञसम्मतः।  
न विग्रहे मम मतिर् न च प्रीये कुलक्षये॥ 1-1-164 (164)   
न मे विशेषः पुत्रेषु स्वेषु पाण्डुसुतेषु वा।  
वृद्धं मामभ्यसूयन्ति पुत्रा मन्युपरायणाः॥ 1-1-165 (165)   
अहं त्वचक्षुः कार्पण्यात् पुत्रप्रीत्या सहामि तत्।  
मुह्यन्तं चानुमुह्यामि दुर्योधनमचेतनम्॥ 1-1-166 (166)   
राजसूये श्रियं दृष्ट्वा पाण्डवस्य महौजसः।  
तच्चावहसनं प्राप्य सभारोहणदर्शने॥ 1-1-167 (167)   
अमर्षितः स्वयं जेतुम् अशक्तः पाण्डवान् रणे।  
निरुत्साहश्च संप्राप्तुं सुश्रियं क्षत्रियोऽपि सन्॥ 1-1-168 (168)   
गान्धारराजसहितश् छद्मद्यूतममन्त्रयत्।  
तत्र यद्यद्यथा ज्ञातं मया सञ्जय तच्छृणु॥ 1-1-169 (169)   
श्रुत्वा तु मम वाक्यानि बुद्धियुक्तानि तत्त्वतः।  
ततो ज्ञास्यसि मां सौते प्रज्ञाटचक्षुषमित्युत॥ 1-1-170 (170)   

## अविजयनिमित्तानि
यदाऽश्रौषं धनुरायम्य चित्रं  
विद्धं लक्ष्यं पातितं वै पृथिव्याम्।   
कृष्णां हृतां प्रेक्षतां सर्वराज्ञां  
तदा नाशंसे विजयाय सञ्जय॥ 1-1-171 (171)   
यदाऽश्रौषं द्वारकायां सुभद्रां  
प्रसह्योढां माधवीमर्जुनेन।   
इन्द्रप्रस्थं वृष्णिवीरौ च यातौ  
तदा नाशंसे विजयाय सञ्जय॥ 1-1-172 (172)   
यदाऽश्रौषं देवराजं प्रवृष्टं  
शरैर्दिव्यैर्वारितं चार्जुनेन।   
अग्निं तथा तर्पितं खाण्डवे च  
तदा नाशंसे विजयाय सञ्जय॥ 1-1-173 (173)   
यदाऽश्रौषं जातुषाद् वेश्मनस्तान्  
मुक्तान्पार्थान्पञ्च कुन्त्या समेतान्।   
युक्तं चैषां विदुरं स्वार्थसिद्ध्यै  
तदा नाशंसे विजयाय सञ्जय॥ 1-1-174 (174)   
यदाऽश्रौषं द्रौपदीं रङ्गमध्ये  
लक्ष्यं भित्त्वा निर्जितामर्जुनेन।   
शूरान्पञ्चालान्पाण्डवेयांश्च युक्तां-  
स्तदा नाशंसे विजयाय सञ्जय॥ 1-1-175 (175)   
यदाऽश्रौषं मागधानां वरिष्ठं  
जरासन्धं क्षत्रमध्ये ज्वलन्तम्।   
दोर्भ्यां हतं भीमसेनेन गत्वा  
तदा नाशंसे विजयाय सञ्जय॥ 1-1-176 (176)   
यदाऽश्रौषं दिग्जये पाण्डुपुत्रैर्  
वशीकृतान्भूमिपालान्प्रसह्य।   
महाक्रतुं राजसूयं कृतं च  
तदा नाशंसे विजयाय सञ्जय॥ 1-1-177 (177)   
यदा ऽश्रौषं द्रौपदीमश्रुकण्ठीं  
सभां नीतां दुःखितामेकवस्त्राम्।   
रजस्वलां नाथवतीमनाथवत्  
तदा नाशंसे विजयाय सञ्जय॥ 1-1-178 (178)   
यदाऽश्रौषं वाससां तत्र राशिं  
समाक्षिपत्कितवो मन्दबुद्धिः।   
दुःशासनो गतवान्नैव चान्तं  
तदा नाशंसे विजयाय सञ्जय॥ 1-1-179 (179)   
यदाऽश्रौषं हृतराज्यं युधिष्ठिरं  
पराजितं सौबलेना+++(=शकुनिना)+++ ऽक्षवत्याम् +++(क्रीडायाम्)+++।   
अन्वागतं भ्रातृभिरप्रमेयैस्  
तदा नाशंसे विजयाय सञ्जय॥ 1-1-180 (180)   
यदाश्रौषं विविधास्तत्र चेष्टा  
धर्मात्मनां प्रस्थितानां वनाय।   
ज्येष्ठप्रीत्या क्लिश्यतां पाण्डवानां  
तदा नाशंसे विजयाय सञ्जय॥ 1-1-181 (181)   
यदाऽश्रौषं स्नातकानां सहस्रैर्  
अन्वागतं धर्मराजं वनस्थम्।   
भिक्षाभुजां ब्राह्मणानां महात्मनां  
तदा नाशंसे विजयाय सञ्जय॥ 1-1-182 (182)   
यदाऽश्रौषं वनवासेन पार्थान्  
समागतान्महर्षिभिः पुराणैः।   
उपास्यमानान् सगणैर्जातसख्यांस्  
तदा नाशंसे विजयाय सञ्जर्य॥ 1-1-184 (183)   
यदाश्रौषं त्रिदिवस्थं धनञ्जयं  
शक्रात् साक्षाद् दिव्यमस्त्रं यथावत्।   
अधीयानं शंसितं सत्यसन्धं  
तदा नाशंसे विजयाय सञ्जय॥ 1-1-185 (184)   
यदाऽश्रोषं कालकेयास्+++(=दानववंशविशेषजाः)+++ ततस् ते  
पौलोमानो+++(=दानववंशविशेषजाः)+++ वरदानाच्च दृप्ताः।   
देवैरजेया निर्जिताश् चार्जुनेन  
तदा नाशंसे विजयाय सञ्जय॥ 1-1-186 (185)   
यदाऽश्रौषमसुराणां वधार्थे  
किरीटिनं यान्तममित्रकर्शनम्।   
कृतार्थं चाप्यागतं शक्रलोकात्  
तदा नाशंसे विजयाय सञ्जय॥ 1-1-187 (186)   
यदाऽश्रौषं तीर्थयात्राप्रवृत्तं  
पाण्डोः सुतं सहितं लोमशेन।   
बृहदश्वाद् अक्षहृदयं +++(मन्त्रविशेषं)+++ च प्राप्तं  
तदा नाशंसे विजयाय सञ्जय॥ 1-1-188 (187)   
यदाऽश्रौषं वैश्रवणेन सार्धं  
समागतं भीममन्यांश्च पार्थान्।   
तस्मिन्देशे मानुषाणामगम्ये  
तदा नाशंसे विजयाय सञ्जया॥ 1-1-189 (188)   
यदाऽश्रौषं घोषयात्रागतानां  
बन्धं गन्धर्वैर् मोक्षणं चार्जुनेन।   
स्वेषां सुतानां कर्णबुद्धौ रतानां  
तदा नाशंसे विजयाय सञ्जय॥ 1-1-190 (189)   
यदाऽश्रौषं यक्षरूपेण धर्मं  
समागतं धर्मराजेन सूत।   
प्रश्नान् कांश्चिद् विब्रुवाणं च सम्यक्  
तदा नाशंसे विजयाय सञ्जय॥ 1-1-191 (190)   
यदाऽश्रौषं न विदुर् मामकास्तान्  
प्रच्छन्नरूपान्वसतः पाण्डवेयान्।   
विराटराष्ट्रे सह कृष्णया च  
तदा नाशंसे विजयाय सञ्जय॥ 1-1-192 (191)   
यदाऽश्रौषं कीचकानां वरिष्ठं  
निषूदितं भ्रातृशतेन सार्धम्।   
द्रौपद्यर्थे भीमसेनेन सङ्ख्ये  
तदा नाशंसे विजयाय सञ्जय॥ 1-1-193 (192)   
यदाऽश्रौषं मामकानां वरिष्ठान्  
धनञ्जयेनैकरथेन भग्नान्।   
विराटराष्ट्रे वसता महात्मना  
तदा नाशंसे विजयाय सञ्जय॥ 1-1-194 (193)   
यदाऽश्रौषं सत्कृतं मत्स्यराज्ञा  
सुतां दत्तामुत्तरामर्जुनाय।   
तां चार्जुनः प्रत्यगृह्णात्सुतार्थे  
तदा नाशंसे विजयाय सञ्जय॥ 1-1-195 (194)   
यदाऽश्रौषं निर्जितस्याधनस्य  
प्रव्राजितस्य स्वजनात्प्रच्युतस्य।   
अक्षौहिणीः सप्त युधिष्ठिरस्य  
तदा नाशंसे विजयाय सञ्जय॥ 196 ॥ 1-1-196 (195)   
यदाऽश्रौषं माधवं वासुदेवं  
सर्वात्मना पाण्डवार्थे निविष्टम्।   
यस्येमां गां विक्रममेकमाहुस्  
तदा नाशंसे विजयाय सञ्जय॥ 1-1-197 (196)   
यदाऽश्रौषं "नरनारायणौ तौ  
कृष्णार्जुनौ" वदतो नारदस्य।   
"अहं द्रष्टा ब्रह्मलोके च सम्यक्"  
तदा नाशंसे विजयाय सञ्जय॥ 1-1-198 (197)   
यदाऽश्रौषं लोकहिताय कृष्णं  
शमार्थिनमुपयातं कुरूणाम्।   
शमं कुर्वाणम् अकृतार्थं च यातं  
तदा नाशंसे विजयाय सञ्जय॥ 199 ॥ 1-1-199 (198)   
यदाऽश्रौषं कर्णदुर्योधनाभ्यां  
बुद्धिं कृतां निग्रहे केशवस्य।   
तं चात्मानं बहुधा दर्शयानं  
तदा नाशंसे विजयाय सञ्जय॥ 1-1-200 (199)   
यदाऽश्रौषं वासुदेवे प्रयाते  
रथस्यैकाम् अग्रतस्तिष्ठमानाम्।   
आर्तां पृथां सान्त्वितां केशवेन  
तदा नाशंसे विजयाय सञ्जय॥ 1-1-201 (200)   
यदाऽश्रौषं मन्त्रिणं वासुदेवं  
तथा भीष्मं शान्तनवं च तेषाम्।   
भारद्वाजं चाशिषोऽनुब्रुवाणं  
तदा नाशंसे विजयाय सञ्जय॥ 1-1-202 (201)   
यदा कर्णो भीष्ममुवाच वाक्यं  
नाहं योत्स्ये युध्यमाने त्वयीति।   
हित्वा सेनामपचक्राम चापि  
तदा नाशंसे विजयाय सञ्जय॥ 1-1-203 (202)   
यदाऽश्रौषं वासुदेवार्जुनौ तौ  
तथा धनुर्गाण्डिवमप्रमेयम्।   
त्रीण्युग्रवीर्याणि समागतानि  
तदा नाशंसे विजयाय सञ्जय॥ +++(५)+++ 1-1-204 (203)   
यदाऽश्रौषं कश्मलेनाभिपन्ने  
रथोपस्थे सीदमानेऽर्जुने वै।   
कृष्णं लोकान्दर्शयानं शरीरे  
तदा नाशंसे विजयाय सञ्जय॥ 1-1-205 (204)   
यदाऽश्रौषं भीष्मममित्रकर्शनं  
निघ्नन्तमाजावयुतं रथानाम्।   
नैषां कश्चिद्वध्यते ख्यातरूपस्   
तदा नाशंसे विजयाय सञ्जय॥ 1-1-206 (205)   
यदाऽश्रौषं चाऽऽपगेयेन सङ्ख्ये  
स्वयं मृत्युं विहितं धार्मिकेण।   
तच्चाकार्षुः पाण्डवेयाः प्रहृष्टास्  
तदा नाशंसे विजयाय सञ्जय॥ 1-1-207 (206)   
यदाऽश्रौषं भीष्ममत्यन्तशूरं  
हतं पार्थेनाहवेष्वप्रधृष्यम्।   
शिखण्डिनं पुरतः स्थापयित्वा  
तदा नाशंसे विजयाय सञ्जय॥ 1-1-208 (207)   
यदाऽश्रौषं शरतल्पे शयानं  
वृद्धं वीरं सादितं चित्रपुङ्खैः।   
भीष्मं कृत्वा सोमकान्+++(=पाञ्चालविशेषान्)+++ अल्पशेषांस्  
तदा नाशंसे विजयाय सञ्जय॥ 1-1-209 (208)   
यदाऽश्रौषं शान्तनवे शयाने  
पानीयार्थे चोदितेनार्जुनेन।   
भूमिं भित्त्वा तर्पितं तत्र भीष्मं  
तदा नाशंसे विजयाय सञ्जय॥ 1-1-210 (209)   
यदाश्रौषं शुक्रसूर्यौ च युक्तौ  
कौन्तेयानामनुलोमौ जयाय।   
नित्यं चास्माञ् श्वापदा भीषयन्ति  
तदा नाशंसे विजयाय सञ्जय॥ 1-1-211 (210)   
यदा द्रोणो विविधानस्त्रमार्गान्  
निदर्शयन् समरे चित्रयोधी।   
न पाण्डवाञ्श्रेष्ठतरान्निहन्ति  
तदा नाशंसे विजयायं सञ्जय॥ 1-1-212 (211)   
यदाऽश्रौषं चास्मदीयान्महारथान्  
व्यवस्थितानर्जुनस्यान्तकाय +++(कर्मणे)+++।   
संशप्तकान् निहतानर्जुनेन  
तदा नाशंसे विजयाय सञ्जय॥ 1-1-213 (212)   
यदाऽश्रौषं व्यूहमभेद्यमन्यैर्  
भारद्वाजेनात्तशस्त्रेण गुप्तम्।   
भित्त्वा सौभद्रं वीरमेकं प्रविष्टं  
तदा नाशंसे विजयाय सञ्जय॥ 1-1-214 (213)   
यदाऽभिमन्युं परिवार्य बालं  
सर्वे हत्त्वा हृष्टरूपा बभूवुः।   
महारथाः पार्थम् अशक्नुवन्तस्  
तदा नाशंसे विजयाय सञ्जय॥ 1-1-215 (214)   
यदाऽश्रौषमभिमन्युं निहत्य  
हर्षान्मूढान्क्रोशतो धार्तराष्ट्रान्।   
क्रोधादुक्तं सैन्धवे चार्जुनेन  
तदा नाशंसे विजयाय सञ्जय॥ 1-1-216 (215)   
यदाऽश्रौषं सैन्धवार्थे प्रतिज्ञां  
प्रतिज्ञातां तद्वधायार्जुनेन।   
सत्यां तीर्णां शत्रुमध्ये च तेन  
तदा नाशंसे विजयाय सञ्जय॥ 1-1-217 (216)   
यदाऽश्रौषं श्रान्तहये धनञ्जये  
मुक्त्वा हयान्पाययित्वोपवृत्तान्।   
पुनर्युक्त्वा वासुदेवं प्रयातं  
तदा नाशंसे विजयाय सञ्जय॥ 1-1-218 (217)   
यदाऽश्रौषं वाहनेष्वक्षमेषु  
रथोपस्थे तिष्ठता पाण्डवेन।   
सर्वान्योधान्वारितानर्जुनेन  
तदा नाशंसे विजयाय सञ्जय॥ 1-1-219 (218)   
यदाऽश्रौषं नागबलैः सुदुःसहं  
द्रोणानीकं युयुधानं प्रमथ्य।   
यातं वार्ष्णेयं+++(?)+++ यत्र तौ कृष्णपार्थौ  
तदा नाशंसे विजयाय सञ्जय॥ 1-1-220 (219)   
यदाऽश्रौषं कर्णमासाद्य मुक्तं  
वधाद् भीमं कुत्सयित्वा वचोभिः।   
धनुष्कोट्या ऽऽतुद्य कर्णेन वीरं  
तदा नाशंसे विजयाय सञ्जय॥ 1-1-221 (220)   
यदा द्रोणः कृतवर्मा कृपश्च  
कर्णो द्रौणिर्मद्रराजश्च शूरः।   
अमर्षयन्सैन्धवं वध्यमानं  
तदा नाशंसे विजयाय सञ्जय॥ 1-1-222 (221)   
यदाऽश्रौषं देवराजेन दत्तां  
दिव्यां शक्तिं **व्यंसितां** माधवेन।   
घटोत्कचे राक्षसे घोररूपे  
तदा नाशंसे विजयाय सञ्जय॥ 1-1-223 (222)   
यदाऽश्रौषं कर्णघटोत्कचाभ्यां  
युद्धे मुक्तां सूतपुत्रेण शक्तिम्।   
यया वध्यः समरे सव्यसाची  
तदा नाशंसे विजयाय सञ्जय॥ 1-1-224 (223)   
यदाऽश्रौषं द्रोणमाचार्यमेकं  
धृष्टद्युम्नेनाभ्यतिक्रम्य धर्मम्।   
रथोपस्थे **प्रायगतं विशस्तं**  
तदा नाशंसे विजयाय सञ्जय॥ 1-1-225 (224)   
यदाऽश्रौषं द्रौणिना द्वैरथस्थं+++(?)+++  
माद्रीसुतं नकुलं लोकमध्ये।   
समं युद्धे मण्डलेभ्यश्चरन्तं  
तदा नाशंसे विजयाय सञ्जय॥ 1-1-226 (225)   
यदा द्रोणे निहते द्रोणपुत्रो  
नारायणं दिव्यमस्त्रं विकुर्वन्।   
नैषामन्तं गतवान्पाण्डवानां  
तदा नाशंसे विजयाय सञ्जय॥ 1-1-227 (226)   
यदाऽश्रौषं भीमसेनेन पीतं  
रक्तं भ्रातुर्युधि दुःशासनस्य।   
निवारितं नान्यतमेन भीमं  
तदा नाशंसे विजयाय सञ्जय॥ 1-1-228 (227)   
यदाऽश्रौषं कर्णमत्यन्तशूरं  
हतं पार्थेनाहवेष्वप्रधृष्यम्।   
तस्मिन्भ्रातॄणां विग्रहे देवगुह्ये  
तदा नाशंसे विजयाय सञ्जय॥ 1-1-229 (228)   
यदाऽश्रौषं द्रोणपुत्रं च शूरं  
दुःशासनं कृतवर्माणमुग्रम्।   
युधिष्ठिरं धर्मराजं जयन्तं  
तदा नाशंसे विजयाय सञ्जय॥ 1-1-230 (229)   
यदाऽश्रौषं निहतं मद्रराजं  
रणे शूरं धर्मराजेन सूत।   
सदा सङ्ग्रामे स्पर्धते यस्तु कृष्णं  
तदा नाशंसे विजयाय सञ्जय॥ 1-1-231 (230)   
यदाऽश्रौषं कलहद्यूतमूलं  
मायाबलं सौबलं+++(=शकुनिम्)+++ पाण्डवेन।   
हतं सङ्ग्रामे सहदेवेन पापं  
तदा नाशंसे विजयाय सञ्जय॥ 1-1-232 (231)   
यदाऽश्रौषं श्रान्तमेकं शयानं  
ह्रदं गत्वा स्तम्भयित्वा तदम्भः।   
दुर्योधनं विरथं भग्नशक्तिं  
तदा नाशंसे विजयाय सञ्जय॥ 1-1-233 (232)   
यदाऽश्रौषं पाण्डवांस् तिष्ठमानान्  
गत्वा ह्रदे वासुदेवेन सार्धम्।   
अमर्षणं धर्षयतः सुतं मे  
तदा नाशंसे विजयाय सञ्जय॥ 1-1-234 (233)   
यदाऽश्रौषं विविधांश् चित्रमार्गान्  
गदायुद्धे मण्डलशश्चरन्तम्।   
मिथ्या हतं वासुदेवस्य बुद्ध्या  
तदा नाशंसे विजयाय सञ्जय॥ 1-1-235 (234)   
यदाऽश्रौषं द्रोणपुत्रादिभिस्तैर्  
हतान्पञ्चालान्द्रौपदेयांश्च सुप्तान्।   
कृतं बीभत्समयशस्यं च कर्म  
तदा नाशंसे विजयाय सञ्जय॥ 1-1-236 (235)   
यदाऽश्रौषं भीमसेनानुयाते-  
नाश्वत्थाम्ना परमास्त्रं प्रयुक्तम्।   
क्रुद्धेनैषीकम्+++(=वेणुङ्कृतम्)+++ अवधीद्येन गर्भं  
तदा नाशंसे विजयाय सञ्जय॥ 1-1-237 (236)   
यदाऽश्रौषं ब्रह्मशिरोऽर्जुनेन  
स्वस्तीत्युक्त्वाऽस्त्रमस्त्रेण शान्तम्।   
अश्वत्थाम्ना मणिरत्नं च दत्तं  
तदा नाशंसे विजयाय सञ्जय॥ 1-1-238 (237)   
यदाऽश्रौषं द्रोणपुत्रेण गर्भे  
वैराट्या वै पात्यमाने महास्त्रैः।   
सञ्जीवयामीति हरेः प्रतिज्ञां  
तदा नाशंसे विजयाय सञ्जय॥ 1-1-239 (238)   

द्वैपायनः केशवो+++(?)+++ द्रोणपुत्रं  
परस्पेरणाभिशापैः शशाप।   
बुद्ध्वा चाहं बुद्धिहीनोऽद्य सूत  
संतप्ये वै पुत्रपौत्रैश्च हीनः॥ 1-1-240 (239)   
शोच्या गान्धारी पुत्रपौत्रैर्विहीना  
तथा वध्वा पितृभिर्भ्रातृभिश्च।   
कृतं कार्यं दुष्करं पाण्डवेयैः  
प्राप्तं राज्यमसपत्नं पुनस्तैः॥ 1-1-241 (240)   
कष्टं युद्धे दश शेषाः श्रुता मे  
त्रयोऽस्माकं पाण्डवानां च सप्त+++(?)+++।   
द्व्यूना विंशतिराहताऽक्षौहिणीनां  
तस्मिन्सङ्ग्रामे भैरवे क्षत्रियाणाम्॥ 1-1-242 (241)   
तमस् त्वतीव-विस्तीर्णं मोह आविशतीव माम्।  
सञ्ज्ञां नोपलभे सूत मनो विह्वलतीव मे॥ 1-1-243 (242)   

सौतिरुवाच। 1-1-244x (6)   
इत्युक्त्वा धृतराष्ट्रोऽथ विलप्य बहु दुःखितः।  
मूर्च्छितः पुनराश्वस्तः सञ्जयं वाक्यमब्रवीत्॥ 1-1-244 (243)   

धृतराष्ट्र उवाच। 1-1-245x (7)   
सञ्जयैवं गते प्राणांस्त्यक्तुमिच्छामि मा चिरम्।  
स्तोकं ह्यपि न पश्यामि फलं जीवितधारणे॥ 1-1-245 (244)   

सौतिरुवाच। 1-1-246x (8)   
तं तथा वादिनं दीनं विलपन्तं महीपतिम्।  
निःश्वसन्तं यथा नागं मुह्यमानं पुनः पुनः॥ 1-1-246 (245)   
**गावल्गणिर्** इदं धीमान् महार्थं वाक्यमब्रवीत्। 1-1-247 (246)   

## सञ्जयाश्वासनम्
सञ्जय उवाच।  
श्रुतवानसि वै राजन् महोत्साहान्महाबलान्॥ 1-1-247x (9)   
द्वैपायनस्य वदतो नारदस्य च धीमतः।  
महत्सु राजवंशेषु गुणैः समुदितेषु च॥ 1-1-248 (247)   
जातान्दिव्यास्त्रविदुषः शक्रप्रतिमतेजसः।  
धर्मेण पृथिवीं जित्वा यज्ञैरिष्ट्वाप्तदक्षिणैः॥ 1-1-249 (248)   
अस्मिँल्लोके यशः प्राप्य ततः कालवशं गतान्।  

शैब्यं महारथं वीरं सृञ्जयं जयतां वरम्॥ 1-1-250 (249)   
सुहोत्रं रन्तिदेवं च काक्षीवन्तमथौशिजम्।  
बाह्लीकं दमनं चैद्यं शर्यातिमजितं नलम्॥ 1-1-251 (250)   
विश्वामित्रममित्रघ्नमम्बरीषं महाबलम्।  
मरुत्तं मनुमिक्ष्वाकुं गयं भरतमेव च॥ 1-1-252 (251)   
रामं दाशरथिं चैव शशबिन्दुं भगीरथम्।  
कृतवीर्यं महाभागं तथैव जनमेजयम्+++(?)+++॥ 1-1-253 (252)   
ययातिं शुभकर्माणं देवैर्यो याजितः स्वयम्।  
चैत्ययूपाङ्किता भूमिर्यस्येयं सवनाकरा॥ 1-1-254 (253)   
इति राज्ञां चतुर्विंशन् नारदेन सुरर्षिणा।  
पुत्रशोकाभितप्ताय पुरा श्वैत्याय कीर्तितम्॥ 1-1-255 (254)   

तेभ्यश्चान्ये गताः पूर्वं राजानो बलवत्तराः।  
महारथा महात्मानः सर्वैः समुदिता गुणैः॥ 1-1-256 (255)   
पूरुः कुरुर्यदुः शूरो विष्वगश्वो महाद्युतिः।  
अणुहो युवनाश्वश्च ककुत्स्थो विक्रमी रघुः॥ 1-1-257 (256)   
विजयो वीतिहोत्रोऽङ्गो भवः श्वेतो बृहद्गुरुः।  
उशीनरः शतरथः कङ्को दुलिदुहो द्रुमः॥ 1-1-258 (257)   
दम्भोद्भवः परो वेनः सगरः संकृतिर्निमिः।  
अजेयः परशुः पुण्ड्रः शंभुर्देवावृधोऽनघः॥ 1-1-259 (258)   
देवाह्वयः सुप्रतिमः सुप्रतीको बृहद्रथः।  
महोत्साहो विनीतात्मा सुक्रतुर्नैषधो नलः॥ 1-1-260 (259)   
सत्यव्रतः शान्तभयः सुमित्रः सुबलः प्रभुः।  
जानुजङ्घो ऽनरण्यो ऽर्कः प्रियभृत्यः शुचिव्रतः॥ 1-1-261 (260)   
बलबन्धुर् निरामर्दः केतुशृङ्गो बृहद्बलः।  
धृष्टकेतुर् बृहत्केतुर् दीप्तकेतुर् निरामयः॥ 1-1-262 (261)   
अविक्षिच् चपलो धूर्तः कृतबन्धुर् दृढेषुधिः।  
महापुराणसंभाव्यः प्रत्यङ्गः परहा श्रुतिः॥ 1-1-263 (262)   

एते चान्ये च राजानः शतशोऽथ सहस्रशः।  
श्रूयन्ते शतशश्चान्ये सङ्ख्याताश्चैव पद्मशः॥ 1-1-264 (263)   
हित्वा सुविपुलान् भोगान् बुद्धिमन्तो महाबलाः।  
राजानो निधनं प्राप्तास् तव पुत्रैर्महत्तरः॥ 1-1-265 (264)   
येषां दिव्यानि कर्माणि विक्रमस्त्याग एव च।  
माहात्म्यमपि चास्तिक्यं सत्यं शौचं दयाऽर्जवम्॥ 1-1-266 (265)   
विद्वद्भिः कथ्यते लोके पुराणैः कविसत्तमैः।  
सर्वर्द्धिगुणसंपन्नास्ते चापि निधनं गताः॥ 1-1-267 (266)   
तव पुत्रा दुरात्मानः प्रतप्ताश्चैव मन्युना।  
लुब्धा दुर्वृत्तभूयिष्ठा न ताञ्छोचितुमर्हसि॥ 1-1-268 (267)   

श्रुतवानसि मेधावी बुद्धिमान्प्राज्ञसम्मतः।  
येषां शास्त्रानुगा बुद्धिर् न ते मुह्यन्ति भारत॥ 1-1-269 (268)   
निग्रहानुग्रहौ चापि विदितौ ते नराधिप।  
नात्यन्तमेवानुवृत्तिः कार्या ते पुत्ररक्षणे॥ 1-1-270 (269)   
भवितव्यं तथा तच्च नानुशोचितुमर्हसि।  
दैवं पुरुषकारेण को निवर्ति+++(र्तयि)+++तुमर्हति॥ 1-1-271 (270)   

विधातृविहितं मार्गं न कश्चिदतिवर्तते।  
कालमूलमिदं सर्वं भावाभावौ सुखासुखे॥ 1-1-272 (271)   
कालः सृजति भूतानि कालः संहरते प्रजाः।  
संहरन्तं प्रजाः कालं कालः शमयते पुनः॥ +++(५)+++ 1-1-273 (272)   
कालो विकुरुते भावान् सर्वाल्ँ लोके शुभाशुभान्।  
कालः संक्षिपते सर्वाः प्रजा विसृजते पुनः॥ 1-1-274 (273)   
कालः सुप्तेषु जागर्ति कालो हि दुरतिक्रमः।  
कालः सर्वेषु भूतेषु चरत्यविधतः समः॥ +++(५)+++ 1-1-275 (274)   
अतीतानागता भावा ये च वर्तन्ति+++(न्ते)+++ सांप्रतम्।  
तान्कालनिर्मितान्बुद्ध्वा न सञ्ज्ञां हातुमर्हसि॥ 1-1-276 (275)   

सौतिरुवाच। 1-1-277x (10)   
इत्येवं पुत्रशोकार्तं धृतराष्ट्रं जनेश्वरम्।  
आश्वास्य स्वस्थमकरोत् सूतो गावल्गणिस्तदा॥ 1-1-277 (276)   
धृतराष्ट्रोऽपि तच्छ्रुत्वा धृतिमेव समाश्रयत्।  
दिष्ट्येदमागतमिति मत्त्वा स प्राज्ञसत्तमः॥ 1-1-278 (277)   

## फलस्तुतिः
लोकानां च हितार्थाय कारुण्यान्मुनिसत्तमः।  
अत्रोपनिषदं पुण्यां कृष्णद्वैपायनोऽब्रवीत्॥ 1-1-279 (278)   
विद्वद्भिः कथ्यते लोके पुराणे कविसत्तमैः।  
भारताध्ययनं पुण्यमपि पादमधीयतः।   
श्रद्दधानस्य पूयन्ते सर्वपापान्यशेषतः॥ 1-1-280 (279)   
देवा देवर्षयो ह्यत्र तथा ब्रह्मर्षयोऽमलाः।  
कीर्त्यन्ते शुभकर्माणस्तथा यक्षा महोरगाः॥ 1-1-281 (280)   

भगवान्वासुदेवश्च कीर्त्यतेऽत्र सनातनः।  
स हि सत्यमृतं चैव पवित्रं पुण्यमेव च॥ 1-1-282 (281)   
शाश्वतं ब्रह्म परमं ध्रुवं ज्योतिः सनातनम्।  
यस्य दिव्यानि कर्माणि कथयन्ति मनीषिणः॥ 1-1-283 (282)   
असत्सत्सदसच्चैव यस्माद्विश्वं प्रवर्तते।  
सन्ततिश्च प्रवृत्तिश्च जन्ममृत्युपुनर्भवाः॥ 1-1-284 (283)   
अध्यात्मं श्रूयते यत्र पञ्चभूतगुणात्मकम्।  
अव्यक्तादि परं यच्च स एव परिगीयते॥ 1-1-285 (284)   
यं ध्यायन्ति सदा मुक्ता ध्यानयोगबलान्विताः।  
प्रतिबिम्बमिवादर्शे पश्यन्त्यात्मन्यवस्थितम्॥ 1-1-286 (285)   

श्रद्दधानः सदा युक्तः सदा धर्मपरायणः।  
आसेवन्निममध्यायं नरः पापात्प्रमुच्यते॥ 1-1-287 (286)   
अनुक्रमणिकाध्यायं भारतस्येममादितः।  
आस्तिकः सततं शृण्वन् न कृच्छ्रेष्ववसीदति॥ 1-1-288 (287)   
उभे सन्ध्ये जपन्किञ्चित्सद्यो मुच्येत किल्बिषात्।  
अनुक्रमण्या यावत् स्याद् अह्नारात्र्या च सञ्चितम्॥ 1-1-289 (288)   

भारतस्य वपुर्ह्येतत्सत्यं चामृतमेव च।  
नवनीतं यथा दध्नो द्विपदां ब्राह्मणो यथा॥ 1-1-290 (289)   
आरण्यकं च वेदेभ्य ओषधिभ्योऽमृतं यथा।  
ह्रदानामुदधिः श्रेष्ठो गौर् वरिष्ठा चतुष्पदाम्॥+++(५)+++ 1-1-291 (290)   
यथैतानीतिहासानां तथा भारतमुच्यते।  

यश्चैनं श्रावयेच्छ्राद्धे ब्राह्मणान्पादमन्ततः॥ 1-1-292 (291)   
अक्षय्यमन्नपानं वै पितॄंस्तस्योपतिष्ठते।  

इतिहासपुराणाभ्यां वेदं समुपबृंहयेत्॥ 1-1-293 (292)   
बिभेत्यल्पश्रुताद्वेदो मामयं प्रतरिष्यति। +++(५)+++  
कार्ष्णं वेदमिमं विद्वाञ्श्रावयित्वार्थमश्नुते॥ 1-1-294 (293)   
भ्रूणहत्यादिकं चापि पापं जह्यादसंशयम्।  
य इमं शुचिरध्यायं पठेत्पर्वणि पर्वणि॥ 1-1-295 (294)   
अधीतं भारतं तेन कृत्स्नं स्यादिति मे मतिः।  
यश्चैनं शृणुयान्नित्यमार्षं श्रद्धासमन्वितः॥ 1-1-296 (295)   
स दीर्घमायुः कीर्तिं च स्वर्गतिं चाप्नुयान्नरः।  

एकतश्चतुरो वेदा भारतं चैतदेकतः॥ 1-1-297 (296)   
पुरा किल सुरैः सर्वैः समेत्य तुलया धृतम्। +++(र५)+++  
चतुर्भ्यः सरहस्येभ्यो वेदेभ्यो ह्यधिकं यदा॥ 1-1-298 (297)   
तदाप्रभृति लोकेऽस्मिन्महाभारतमुच्यते।  
महत्त्वे च गुरुत्वे च ध्रियमाणं यतोऽधिकम्॥ 1-1-299 (298)   
महत्त्वाद्भारवत्त्वाच्च महाभारतमुच्यते।  
निरुक्तमस्य यो वेद सर्वपापैः प्रमुच्यते॥ 1-1-300 (299)   

तपो न कल्कोऽध्ययनं न कल्कः+++(=दुष्टः)+++  
स्वाभाविको वेदविधिर् न कल्कः।   
प्रसह्य वित्ताहरणं न कल्कस्  
तान्येव भावोपहतानि कल्कः॥ +++(५)+++ 1-1-301 (300)   
  
इति श्रीमन्माहाभारते आदिपर्वणि अनुक्रमणिकापर्वणि प्रथमोऽध्यायः॥ 1 ॥ ॥ अनुक्रमणिकापर्व समाप्तम् ॥